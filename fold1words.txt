word В лѣто ҂ѕ҃ х҃ м ходи мьстиславъ на литву съ сн҃ъми своими и с ълговичи и съ всеволодомъ городеньскимъ и пожгоша я а сами сѧ расхорониша а кианъ тогда много побиша литва не втѧгли бо бѧху съ кн҃земъ но послѣди идѧху по немъ особѣ В се же лѣто заложена быс҃ цр҃кви камѧна ст҃ая бц҃а рекомая пирогоща в се же лѣто роди сѧ оу мистислава сн҃ъ и нарекоша имѧ ему володимеръ В лѣто ҂ѕ҃ х҃ м а престави сѧ бл҃говѣрныи кн҃зь мьстиславъ володимерь сн҃ъ оставив кн҃жениє брату своєму ярополку єму же и дѣти свои съ бм҃ъ на руцѣ предасть престави сѧ мьстиславъ априлѧ въ еі҃ празнои недѣлѣ в пѧтокъ положенъ быс҃ оу цр҃кви ст҃го федора юже бѣ самъ създалъ а ярополкъ вниде в киевъ въ зі҃ дн҃ь в недѣлю томъ же лѣтѣ ярополкъ приведе всеволода мьстислалича из новагорода и да єму переяславль съ завтрия же сѣде в немъ а до бѣда выгна юрьи стрыи єго и сѣде в немъ и҃ дн҃ии и выведе братъ єго ярополкъ ис переяславлѧ за хрс҃тьноє целование и посла ярополкъ по другаго мьстислалича в полотескъ по изѧслава приведе и съ клѧтвою В лѣто ҂ѕ҃ х҃ м҃ в҃ престави сѧ изѧславъ глѣбовичь мая въ д҃і в се же лѣто принесена быс҃ дъска оконечная гроба гн҃ѧ дионисьємъ послалъ бо бѣ мирославъ В то же лѣто престави сѧ епс҃пъ переяславьскии марко тоѣ же зимы вѧчьславъ лишив сѧ переяславлѧ иде ѡпѧть турову не послушавъ брата своєго ярополка В лѣто ҂ѕ҃ х҃ м г юрьи испроси оу брата своєго ярополка переяславль а ярополку дасть суждаль и ростовъ и прочюю волость свою но не всю и про то заратиша сѧ олговичи иде ярополкъ съ братьєю своєю и юрьи и андрѣи на всеволода на олговича и поимаша ѡколо города чернигова села всеволодъ же не изиде противу бить сѧ и єще бо бѧху половци не пришли к нему ярополкъ же постоя нѣколко дн҃ии оу чернигова и възрати сѧ в києвъ и распусти вои а со всеволодомъ никака же владивъ сѧ ни мира с нимъ створивъ и половцемъ пришедшимъ къ всеволоду всеволодъ же съ братьєю своєю и съ изѧславомъ и ст҃ополкомъ мьстиславичема и поидоша воююче села и городы переяславьскои власти и люди сѣкуще доже и до києва придоша и городець зажгоша на ст҃го андрѣя дн҃ь ѣздѧху по онои сторонѣ днѣпра люди ємлюще а другыя сѣкуще нѣ оутѧгшимъ перевести сѧ имъ нѣлзѣ бо бѧше перевести сѧ крами и плениша же и скота бещисленоє множество ярополку бо бѧше нѣлзѣ перевести сѧ крами съ своими а они стоявше три дн҃и за городьцемъ в бору идоша чернигову и ѿтудѣ слюче межю собою створиша миръ и пакы олговичи начаша просити оу ярополка что ны ѡц҃ь держалъ при вашемъ ѡц҃и того же и мы хочемъ аже не вдасть то не жалуите что сѧ оудѣеть то вы виновати то на васъ буди кровь то же все сѧ створи оже выгна гюрги всеволода ис переяславлѧ а потомъ изѧслава выгна вѧчьславъ а потомъ изѧслава же выгна тотъ же вѧчьславъ ис турова а они приступиша къ олговичемъ и быс҃ в томъ межи има прѧ велика злоба идѧху слово рекуче олговичи яко вы начали єсте перво насъ гоубити Тоѣ же зимы совкоупи вои києвьскии а дюрди переяславчи и стояша н҃ дн҃ии оу києва и вмири сѧ ярополкъ съ всеволодомъ и даша переяславль адрѣеви брату своєму а володимерь изѧславоу мьстиславичю ВЪ И҃ В҃ ДЬНЬ КЛꙆМЕНТА Бъ҃ ꙇже нъи лѣта огрѧдѫцѣ блаженаго климента мѫченіка твоего ꙇ папежа чьстьѭ веселішꙇ подазь мілостівъі да егоже чьсть чьстімъ сілоѭ ѹбо мѫчениѣ его наслѣдѹемъ г҃мь НАДЪ ОПЛАТМЬ Рованиѧ г҃і прінесенъиѧ свѧті ꙇ ходатаѧцю блаженѹмѹ климентѹ мѫченикѹ твоемѹ симь нъи отъ грѣхъ скврьностиꙇ нашꙇхъ очісті г҃мь ПРѢФАЦИѢ ДО вѣчьнъі б҃же Ч]ьстьнаго климента законьніка ꙇ мѫченіка чьсті чьстѧце ꙇже ѹтѧже бъиті блаженѹмѹ апостолѹ твоемѹ петрѹ въ інокості подрѹгъ въ исповѣді ѹченікъ въ чьсті намѣстьнікъ въ мѫчениі наслѣдьнкъ х҃мь г҃мь нашмь ПО ВЪСѪДѢ Тѣлесе свѧтаго ꙇ прѣдрагъиѧ кръве напльненꙇ вълитиѣ просꙇмъ г҃і б҃же нашь да еже милостіваѣ обѣцѣниѣ носꙇмъ рѣснотівьнаѣ издрѣшениѣ обьмемъ г҃мь ВЪ ТЪЗЕ ДЬНЬ ФЕЛꙆЦТЪИ Подазь намъ просімъ тѧ вьсемогъиꙇ б҃же блаженъиѧ раді мѫченіцѧ твоеѧ феліцітъи въкѹпьнѫѭ молитвѫ ꙇ тоѧзе ради зашчіті нъи г҃мь НДЪ ОПЛ На слѹжьбъи людиꙇ твоꙇхъ милостиѭ прізьрі ꙇ се нъи чьстьѭ свѧтъихъ чьстімъ сътворі нъи радостьнъи въ вѣчьнѣмь живот[ѣ ПО ВЪСѪДѢ: Съмѣрьно тѧ молимъ вьсемогъі б҃же молитвамі свѧтъихъ твоꙇхъ ꙇ тъи самъ бѫді ꙇ даръ твоі въселі въ нъи ꙇ врѣмѧ наше въ правьдѫ поставі г҃мь МЬШѢ НА ВЬСѦ ДЬНꙆ ВСЕГО ЛѢТА ОБꙆДѪЦѢ Бъ ꙇже тварь своѭ вельмі помілова ꙇ по гнѣвѣ своемь изволі въплътиті сѧ съпасениѣ раді чловѣчьска ꙇ въсхотѣвъ намъ ѹтврьді срьдьцѣ нашѣ ꙇ милостиѭ твоеѭ просвѣті нъи г҃мь НАДЪ ОПЛАТЪМЬ Блізъ насъ бѫді г҃і просімъ тѧ ꙇ молітвѫ нашѫ ѹслъиші да ѹпъвание въ]ньмемъ дѣлъ своіхъ ꙇ въ любъвь даръ сь тебѣ пріносімъ г҃мь ПРѢФАЦИѢ вѣчьнъі б҃же Небесьскъиѧ твоѧ сꙇлъи просімъ ꙇ молімъ да съ въишьнімі твоімі достоінъи сътворіші нъи ꙇ вѣчьнаѣ твоѣ ꙇхъже жѧдаемъ подась намъ мꙇлостівьно х҃мь г҃мь нашімь ꙇмь ПО ВЪСѪДѢ Просімъ тѧ г҃і дазь намъ да свѧтъі твоі въсѫдъ пріемлѭце достоіні бѫдемъ очішчениѣ твоего ꙇ вѣра твоѣ въ насъ да въздрастетъ г҃мь нашімь и҃см МЬШѢ Б О ТОМЬЗЕ: Просімъ тѧ вьсемогъі вѣчьнъі б҃же прізьрі на молітвѫ нашѫ ꙇ вънѫтрьнѣѣ нашѣ очісті ѣже нъи сѹшѧтъ грѣхъи нашімі да мілостіѭ твоеѭ ꙇзбаві нъи г҃мь наші НАДЪ ОПЛАТЪМЬ Сьі пріносъ прінесенъі тебѣ г҃і просімъ тѧ пріꙇмі ꙇже есі благословестілъ на съпасение наше г҃мь наші ПРѢФАЦИѢ ДО вѣчьн б҃же Да сѧ тебе дрьжімъ ꙇ мілості твоеѧ просімъ прізъвалъ нъи еси г҃і да исправі нъи ꙇ очістꙇ не нашіхъ дѣлъ раді нъ обѣта твоего раді ꙇже есі обѣцѣлъ намъ да възможемъ дѹшѣмі ꙇ тѣлесъи ꙇ мъисльмі нашімꙇ пріѧти заповѣді твоѧ ѧже есі посълалъ къ намъ х҃мь г҃мь нашімь імьже велічь: ПО ВЪСѪДѢ Свѧтъі твоі въсѫдъ г҃і ꙇже есмь възѧлі молꙇмъ тѧ да очіститъ нъи отъ грѣхъ нашіхъ ꙇ къ небесьсцѣі любъві при]ведетъ нъи г҃мь наш МЬШѢ В О ТОМЗЕ Просімъ тѧ вьсемогъі б҃же да ѣкоже есмъ скръбьні грѣхъи нашімꙇ мілостьѭ твоеѭ отъ вьсѣхъ зълиі нашіхъ очісті нъи г҃мь НАДЪ ОПЛАТЪМЬ Пріꙇмі г҃і просімъ тѧ приносъ сь прінесенъі тебѣ избавлениѣ раді чловѣчьска ꙇ съдравіе намъ дазь ꙇ дѹшѧ нашѧ ꙇ тѣлеса очисті а молітвѫ нашѫ приꙇмі: г҃мь ПРѢФ ДО вѣчьнъі б҃же Тъи есі животъ нашь г҃і отъ небъитіѣ бо въ бъит[ие сътворілъ нъи есі ꙇ от[ъ]падъшѧ въскрѣсі пакъи да намъ не достоітъ тебѣ съгрѣшаті твоѣ же сѫ- тъ вьсѣ небесьскаѣ ꙇ земльскаѣ г҃і да тъи самъ отъ грѣхъ нашіхъ и[збави нъи х҃мь г҃мь ПО ВЪСѪДѢ Дазь намъ вьсемогъі б҃же да ѣкоже нъи есі небесьскъиѧ піцѧ насъитілъ такозе же ꙇ животъ нашь сілоѭ твоеѭ ѹтврьді г҃мь МЬШѢ Г О ТОМЗЕ Ц]ѣсарьствѣ нашемь г҃і мілостьѭ твоеѭ прізьрі ꙇ не отъдазь нашего тѹзꙇмъ ꙇ не обраті насъ въ плѣнъ народомъ поганьскъимъ х҃а раді г҃і нашего іже цѣсарітъ съ отьцемь ꙇ съ свѧтъимь НАДЪ ОПЛАТЪМЬ Т]воѣ циркънаѣ тврьдь зашчіті нъи г҃і ѭже есі образъмь своімь ѹподобілъ ѭже нъи чьстімъ на бальство наше тог]о раді есі намъ вѣчьн]ое обѣцѣние принеслъ г҃]мь нашімь: ПРѢФ[АЦИѢ Д Да ѣкъиже сѫтъ твоѧ сі слѹжьбъи въжлюбленъиѧ такъиже мъисльмі своімі нъи творімъ а тъи самъ г҃і присно нъи пріемлі да възможемъ правьдьнаѣ твоѣ наслѣдоваті ꙇ отъ непріѣзнінъ дѣлъ очіститі сѧ х҃мь г҃мь нашмь імьже велічьство: ПО ВЪСѪДѢ Твоѣ свѧтаѣ вьсемогъі б҃же ѣже се нъи пріемлемъ на раздрѣшение ꙇ на очишчение намъ бѫдѫ а тъи самъ помоцьѭ твоеѭ вѣчьноѭ зашчіті нъи г҃мь МЬШѢ Д҃ О ТОМЬЗЕ: Просімъ тѧ г҃і въздвігні срьдьца нашѣ къ тебѣ отъ земльскъихъ похот[ии да възможемъ хотѣті не]бесьскъимъ твоімъ НАДЪ ОПЛАТ]ЪМЬ къиже даръи ꙇмамъ прѣдъ тобоѭ сѫтъ ꙇ просімъ тѧ пріꙇмі ѧ да і нъи възможемъ въ въжлюблениі твоемь г҃мь нашімь ПРѢФАЦИѢ ДО вѣчьнъі б҃же Зълоба нашѣ не върѣсні сѧ въ насъ нъ издрѣшение вѣчьное прісно намъ бѫді г҃і нашего раді тъ бо нъи самъ отъ тьмьнъихъ отъведе ꙇ очісті ꙇ заклепе ꙇ достоіно избаві х҃мь г҃мь нашимь ПО ВЪСѪДѢ Въсѫдьнаѣ молітва нашѣ ѹтврьді нъи г҃і вѣчьнъимі твоімі ꙇ подазь намъ съпасение твое г҃мь нашімь: МЬШѢ Е҃ О ТОМЗЕ Т]ъи г҃і отьмі нъи отъ лѫкавьства нашего ꙇ твоеѭ мілостиѭ обрати нъи на правьдѫ твоѭ г҃мь нашімь НАДЪ ОПЛАТЪМЬ Прінесенъі тебѣ г҃і сьі даръ ꙇже тъи есі далъ ꙇ сътворꙇлъ цꙇръкъве раді твоеѧ ꙇ жівота ꙇ прѣставлениѣ нашего раді ꙇ съвѣстѹемъ нъи ѣко бальство естъ то живота вѣчьнаго г҃мь ПРѢФАЦИѢ ДО вѣчьнъі б҃же Молімъ сѧ и҃сѹ х҃ѹ съинѹ твоемѹ г҃і нашемѹ да мілостьѭ своеѭ зашчітітъ нъи ꙇ съпасетъ беж негоже бо мілості не възможемъ ничьсоже сътворітꙇ тѣмьже самого его раді даръи ꙇ мілость пріемлемъ ꙇ въ любъві живемъ х҃мь г҃мь нашімь ПО ВЪСѪДѢ Въсѫда твоего г҃і насъицені просімъ тѧ отъ вьсѣхъ противѧцꙇхъ сѧ намъ съпасі нъи г҃мь наші МЬШѢ О МѪЧЕНꙆЦѢХЪ Мѫченꙇкъ твоіхъ г҃і чьсті чьстѧце молімъ тѧ просѧце да ѣкоже ѧ есі славоѭ твоеѭ небесьскооѭ ѹтврьділъ такозе же ꙇ нъи мілостіѭ твоеѭ прꙇмі г҃мь НАДЪ ОПЛАТМЬ Пріносъ г҃і прінесенъі тебѣ мѫченікъ свѧтъихъ раді примі ꙇ молітвамі ꙇхъ ꙇ заповѣдьмі твоꙇмі пріспѣі намъ помоць твоѣ г҃мь ПО ВЪСѪДѢ Очисті нъи г҃і просімъ тѧ небесьскъихъ твоіхъ раді заповѣдьі ꙇ ѹтврьді нъи да славимъ тѧ прѣдъ свѧтъимі твоімꙇ молітвамі нашімі г҃мь нашімь МЬШѢ О ВЬСХЪ НЕБЕССКЪИ]ХЪ СꙆЛАХЪ Помлімъ сѧ Бъ іже нъи молꙇтвъи раді блаженъиѧ б҃цѧ ꙇ пріснодѣвъи маріѧ ꙇ блаженъихъ раді анꙉелъ твоіхъ ꙇ вьсѣхъ небесьскъихъ сілахъ ꙇ апостолъ ꙇ мѫченꙇкъ ꙇ прѣподобьнъихъ ꙇ чістъихъ дѣвъ ꙇ въсѣхъ свѧтъихъ твоꙇхъ молꙇтвамі прісно нъи възвеселілъ есі просімъ тѧ г҃і да ѣкоже нъи чьстімъ чьсті сі ꙇхъ на вьсѧ дьні милостьѭ твоеѭ дазь намъ присно наслѣдоваті небесьскъиѧ твоѧ силъи г҃мь нашмь НАД ОПЛАТМЬ Даръ сь принесенъи тебѣ г҃і вьсѣхъ свѧтъихъ небесьскъихъ сꙇлъ раді ꙇ вьсѣхъ свѧтъихъ твоіхъ рад[и ꙇ правьдьнъихъ раді бѫді тебѣ въ хвалѫ а намъ молітвамі ꙇхъ достоіное отъплаті г҃мь нашімь ПО ВЪСѪДѢ Просімъ тѧ г҃і дазь намъ молітвамі вьсѣхъ небесьскъихъ силахъ ꙇ вьсѣхъ свѧтъихъ твоіхъ ꙇ дѣлъ ꙇхъ раді правьдьнъихъ въсѫдъмь сꙇмь възѧтъимь очісті срьдьцѣ нашѣ отъ грѣхъ нашіхъ г҃мь на МОЛИТВА Б Сътворі нъи г҃і б҃же причѧстьнъи свѧтѣі б҃ці ꙇ приснодѣвѣ мариі ꙇ достоінъи свѧтъихъ анꙉелъ ꙇ б]лаженъихъ апостолъ мѫ[че]нꙇкъ ꙇ прѣподобьнъихъ и чістъихъ дѣвъ ꙇ вьс[ѣх]ъ свѧтъихъ твоіхъ мо[ли]твамі ꙇхъ зашчіті нъи Се повѣсти времѧньных лѣт ѿкуду есть пошла руская земѧ кто въ киевѣ нача первѣе кнѧжит и ѿкуду руская землѧ стала есть се начнемъ повѣсть сию по потопѣ первие снве ноеви раздѣлиша землю симъ хамъ афетъ Хамови же я сѧ полуденьная страна еюпетъ ефивопья прилежащия ко индомъ другая же ефивопья из неяже исходить рѣка ефиѡпьская чермна текущи на въстокъ авифаникии прилежащи до куриниа маръмарья асуритисиоу и другая нумидья масурия мавританья протиоущи гадирѣ сущимъ же ко востокомъ имать киликию памъфилию писидию мосию лукаѡнию фругию камалию ликию карию лудью масию другую троаду салиду вифунию старую фругию и ѡстровъ неки имать саръдани критъ купръ и рѣку гѣѡну зовему Афету же яша с полунощныя страны и западн мидия алъванья арвинья малая и великая кападокия фефлагони галатъ влехисъ воспории меѡти дереви гаръмати тавріани сируфья фраци макидонья алматия луеи фесалья локрия пеления яже и полопонисъ нарече сѧ аркадъ япиронья илюрикъ словѣне лухитая анъдриѡкия ѡньдрѣятиньская пучина имать же и ѡстровы вротанию сикилию явию родока хиѡна лѣзовона кофирана вакунофа кефалинья ифакину керькуру часть всѧчьския страны нарицаемую ѡнию рѣку тигру текущи межю миды и вавилономь до понетьского морѧ на полънощныя страны дунаи дьнѣстръ и кавкаисинския горы рекше оугорьски и ѿтудѣ доже и до днѣпра и прочая рѣки десна припеть двина волховъ волъга яже идеть на встокъ в часть симову в афетовѣ же части сѣдѧть русь чюдь и вси языци мерѧ мурома весь моръдва заволочьская чюдь пермь печера ямь оугра литва зимѣгола корсь сѣтьгола любь лѧхове же и пруси чюдь пресѣдѧть к морю варѧжьскому по семуже морю сѣдѧть варѧзи сѣмо ко въстоку до предѣла симова по тому же морю сѣдѧть къ западу до землѣ агнѧнски и до волошьски афетово бо и то колѣно варѧзи свеи оурмане русь агнѧне галичане волъхва римлѧне нѣмци корлѧзи веньдици фрѧгове и прочии доже присѣдѧть ѿ запада къ полуночью и съсѣдѧть сѧ съ племѧнемъ хамовмыъ симъ и хамъ и афетъ раздѣливше землю жребьи метавше не преступати никому же въ жребии братень живѧхо кождо въ своеи части быс языкъ единъ и оумножившемъ сѧ чл҃вкомъ на земли помыслиша создати столпъ до н҃бсе въ дн҃и нектана и фалека и собраша сѧ на мѣстѣ сенаръ поли здати столпъ до нб҃се и градъ ѡколо его вавилонъ и созда столпъ то за м҃ лѣт не свершенъ быс и сниде гсь б҃ъ видѣти градъ и столпъ и реч гсь се родъ единъ и языкъ единъ и съмѣси б҃ъ языкы и раздѣли на о҃ и в҃ языка и расъсѣя по всеи земли по размѣшеньи же языкъ б҃ъ вѣтромъ великимъ разраши столпъ и есть ѡстанокъ его промежю асюра и вавилона и есть въ высоту и в лѣта многа хранимъ ѡстанокъ по размѣшеньи же столпа и по раздѣленьи языкъ прияша сн҃ве симови въсточныя страны а хамови сн҃ве полуденьныя страны афетови же прияша западъ и полунощныя страны ѿ сихъ же о҃ и в҃ языку быс языкъ словѣнескъ ѿ племени афетова нар ци еже суть словѣне во мнозѣхъ же времѧнѣх сѣли суть словѣни по дунаеви гдѣ есть ныне оугорьска землѧ и болгарьска ѿ тѣхъ словѣнъ разидоша сѧ по землѣ и прозваша сѧ имены своими гдѣ сѣдше на которомъ мѣстѣ яко пришедше сѣдоша на рѣцѣ имѧнемъ марава и прозваша сѧ морава а друзии чеси нарекоша с а се ти же словѣни хровате бѣлии и серебь и хорутане волхомъ бо нашедшемъ на словѣни на дунаиския сѣдшемъ в них и насилѧщемъ имъ словѣни же ѡви пришедше сѣдоша на вислѣ и прозваша сѧ лѧхове а ѿ тѣхъ лѧховъ прозваша сѧ полѧне лѧхове друзии лутичи ини мазовшане ини поморѧне тако же и ти словѣне пришедше и сѣдоша по днѣпру и нарекоша сѧ полѧне а друзии древлѧне зане сѣдоша в лѣсѣх а друзии сѣдоша межю припетью и двиною и нарекоша сѧ дреговичи рѣчьки ради яже втечеть въ двину имѧнемъ полота ѿ сея прозваша сѧ полочане словѣни же сѣдоша ѡколо езера илмерѧ прозваша сѧ своимъ имѧнемъ и сдѣлаша градъ и нарекоша и новъгородъ а друзии сѣдоша по деснѣ и по сѣли по сулѣ и нарекоша сѣверъ тако разиде сѧ словѣньскии языкъ тѣм же и грамота прозва сѧ словѣньская полѧномъ же жившимъ ѡсобѣ по горамъ симъ бѣ путь изъ варѧгъ въ греки и изъ грекъ по днѣпру и верхъ днѣпра волокъ до ловоти по ловоти внити в ылмерь ѡзеро великое из негоже ѡзера потечеть волховъ и вътечеть в озеро великое ново того ѡзера внидеть устье в море варѧжьское и по тому морю ити до рима а ѿ рима прити по томуже морю ко цр҃югороду а ѿ цр҃ѧгорода прити в понотъ морѧ въ неже втечет днѣпръ рѣка днѣпръ бо потече из оковьскаго лѣ а двина ис тогоже лѣса потечет а идеть на полунощье и внидеть в море варѧжьское ис того же лѣса потече волга на въстокъ и вътечеть семьюдесѧтъ жерелъ в море хвалисьское тѣм же и из руси можеть ити в болгары и въ хвалисы наста въстокъ доити въ жребии симовъ а по двинѣ въ варѧги изъ варѧгъ до рима ѿ рима до племени хамова а днѣпръ втечеть в понетьское море жереломъ еже море словеть руское по немуже оучилъ ст҃ыи ѡньдрѣи братъ петровъ якоже рѣша ѡньдрѣю оучащю въ синопии и пришедшю емоу в корсунь оувидѣ яко ис корсунѧ близь оустье днѣпрьское въсхотѣ поити в римъ и проиде въ вустье днѣпрьское ѿтоле поиде по днѣпру горѣ и по приключаю приде и ста подъ горами на березѣ заутра въставъ и реч к сущимъ с нимъ ученикомъ видите ли горы сия яко на сихъ горах восияеть блг҃дть бж҃ья имать градъ великъ и цр҃кви многи б҃ъ въздвигнути имать въшедъ на горы сия бл҃ви я постави крстъ и помоливъ сѧ б҃у и сълѣзъ съ горы сея идеже послѣже быс киевъ и поиде по днѣпру горѣ и приде въ словѣни идеже нынѣ новъгородъ и видѣ ту люди сущая како есть ѡбычаи имъ и како сѧ мыють хвощют сѧ и оудиви сѧ имъ иде въ вариги и приде в римъ исповѣда елико наоучи и елико видѣ и реч имъ дивно видѣхъ словѣньскую землю идучи ми сѣмо видѣхъ бани древены и пережьгуть е рамѧно совлокуть сѧ и будуть нази и ѡблѣют сѧ квасомъ оусниянымь и возмуть на сѧ прутье младое бьють сѧ сами и того сѧ добьють егда влѣзуть ли живи и ѡблѣют сѧ водою студеною тако ѡжиоуть и то творѧть по всѧ д҃ни не мучими никимже но сами сѧ мучать и то творѧть мовенье собѣ а не мученье ты слы шаще дивлѧху с ѡньдрѣи же бывъ в римѣ приде в синофию полемъ же жившемъ ѡсобѣ и володѣющемъ и роды своими иже и до сее братьѣ бѧху полѧне и живѧху кождо съ своимъ родомъ и на своихъ мѣстѣхъ владѣюще кождо родомъ своимъ на своихъ мѣстѣх быша г҃ братья единому имѧ кии а другому щекъ а третьему хорвиъ сестра ихъ лыбедь сѣдѧще кии на горѣ гдѣ же ныне оувозъ боричевъ а щекъ сѣдѧше на горѣ гдѣ ныне зовет сѧ щековица а хоривъ на третьеи горѣ ѿ него же прозва сѧ хоревица и створиша градъ во имѧ брата своего старѣишаго и нарекоша имѧ ему киевъ бѧше ѡколо града сѣсъ и боръ великъ и бѧху ловѧща звѣрь бѧху мужи мудри и смыслени нарицаху сѧ полѧне ѿ нихже есть полѧне в киевѣ и до сего д҃не Ини же не свѣдуще рекоша яко кии есть перевозникъ былъ оу кіева бо бѧше перевозъ тогда с оноя стороны днѣпра тѣмь гл҃ху на перевозъ на киевъ аще бо бы перевозникъ кии то не бы ходилъ цр҃югороду но се кии кнѧжаше в родѣ своемь приходившю ему ко цр҃ю якоже сказають яко велику честь приялъ ѿ цр҃ѧ при которомь приходивъ цр҃и идущю же ему ѡпѧть приде къ дунаеви възлюби мѣсто и сруби градокъ малъ хотѧше сѣсти с родомъ асвоимъ и не даша ему ту блізь живущии еже и донынѣ наречють дуици городіще киевець киеви же пришедшю въ свои градъ киевъ ту животъ свои сконча а братъ его щекъ и хорівъ и сестра их лыбедь ту скончаша сѧ и по сихъ братьи держати почаша родъ ихъ кнѧженье в полѧхъ в деревлѧхъ свое а дреговичи свое а словѣни свое в новѣгородѣ а другое на полотѣ иже полочане ѿ нихъ же кривичи же сѣдѧть на верхъ волги а на верхъ двины и на верхъ днѣпра ихже градъ есть смоленскъ туда бо сѣдѧть кривичи таже сѣверъ ѿ нихъ на бѣлѣѡзерѣ сѣдѧть весь а на ростовьскомъ ѡзерѣ мерѧ а на клещинѣ ѡзерѣ мерѧ же по ѡцѣ рѣцѣ где потече в волгу же мурома языкъ свои и черемиси свои языкъ моръдва свои языкъ се бо токмо словѣнескъ языкъ в руси полѧне деревлѧне нооугородьци полочане дреговичи сѣверъ бужане зане сѣдоша по бугу послѣже же велынѧне а се суть инии языци иже дань дають руси чюдь мерѧ весь мурома черемись моръдва пермь печера ямь литва зимигола корсь норова либь си суть свои языкъ имуще ѿ колена афетова иже жиоуть въ странахъ полунощныхъ словѣньску же языку яко же рекохомъ жиоуще на дунаи придоша ѿ скуфъ рекше ѿ козаръ рекомии болгаре сѣдоша по дунаеви населници словѣномъ быша посемь придоша оугри бѣлии наслѣдиша землю словѣньску си бо оугри почаша быти при раклии цр҃и иже находиша на хоздроя цр҃ѧ перьскаго Въ си же времѧна быша и ѡбри ходиша на аръклия цр҃ѧ и мало его не яша си же добрѣ воеваху на словѣнѣх и примучиша дулѣбы сущая словѣны и насилье творѧху женамъ дулѣпьскимъ аще поѣхати будѧше ѡбърину не дадѧше въпрѧчи конѧ ни вола но велѧше въпрѧчи г҃ ли д҃ ли е҃ ли женъ в телѣгу и повести ѡбърѣна тако мучаху дулѣбы быша бо ѡбърѣ тѣломъ велици и оумомь горди и б҃ъ потреби я помроша вси и не ѡста сѧ ни единъ ѡбъринъ есть притъча в руси и до сего дне погибоша аки ѡбрѣ их же нѣс племени ни наслѣдъка по сихъ же придоша печенѣзи паки идоша оугри чернии мимо киевъ послѣже прі ѡлзѣ полѧномъ же жиоущемъ ѡсобѣ якоже рекохомъ суще ѿ рода словѣньска и нарекоша сѧ полѧне а древѧнѧ же ѿ словѣнъ же и нарекоша сѧ древлѧне радимичи бо и вѧтичи ѿ лѧховъ бѧста бо в҃ брата в лѧсѣх радимъ а другому вѧтко и пришедъша сѣдоста радимъ на съжю прозваша сѧ радимичи а вѧтъко сѣде съ родомъ своимъ по ѡцѣ ѿ него же прозваша сѧ вѧтичи иже бѧху в мирѣ полѧне и деревлѧне сѣверъ и радимичь вѧтичи и хрвате дулѣби живѧху по б҃у гдѣ ныне велынѧне а оулучи тиверьци сѣдѧху бо по днѣстру присѣдѧху къ дунаеви бѣ множьство ихъ сѣдѧху бо по днѣстру или до морѧ суть гради их и до сего д҃не да то сѧ зваху ѿ грекъ великая скуфь Имѧху бо обычаи свои и законъ ѿць своих и преданья кождо свои нравъ полѧне бо своих ѿць ѡбычаи имуть кротокъ и тихъ и стыдѣнье къ снохамъ своимъ и къ сестрамъ къ мт҃рмъ и к родителемъ своимъ къ свекровемъ и къ деверемъ велико стыдѣнье имѣху брачныи ѡбычаи имѧху не хожшее зѧть по невѣсту но приводѧху вечеръ а завътра приношаху по неи что вдадуче а древлѧне живѧху звѣриньскимъ ѡбразомъ жиоуще скотьски оубиваху другъ друга ядѧху всѧ нечисто и брака оу нихъ не бываше но оумыкиваху оу воды дв҃цѧ и радимичи и вѧтичи и сѣверъ ѡдинъ ѡбычаи имѧху живѧху в лѣсѣ яко же всѧкии звѣрь ядуще все нечисто срамословье в них предъ ѡтьци и предъ снохами браци не бываху въ них и игрища межю селы схожаху сѧ на игрища на плѧсанье и на всѧ бѣсовьская игрища и ту оумыкаху жены собѣ с нею же кто съвѣщаше сѧ имѧху же по двѣ и по три жены аще кто оумрѧше творѧху трызно надъ нимъ и по семь творѧху кладу велику и възложахуть и на кладу мр҃твца сожьжаху и по семь собравше кости вложаху в судину малу и поставѧху на столпѣ на путех еже творѧть вѧтичи и нынѣ си же творѧху ѡбычая кривичи прочии погании не вѣдуще закона бж҃я но творѧще сами собѣ законъ Гл҃ть геѡргии в лѣтописаньи ибо комуждо языку ѡвѣмъ исписанъ законъ есть другимъ же обычаи зане безаконьникомъ ѡтечьствие мнит сѧ ѿ них же первие сирии жиоуще на конець землѧ законъ имуть ѿ своих ѡбычаи не любодѣяти и прелюбодѣяти ни красти ни ѡклеветати ли оубити ли зло дѣяти весьма законъ же и у ктирианъ гл҃ми врахмане и ѡстровьници ѥже ѿ прадѣдъ покзааньемь блгчстьемь мѧс не ядуще ни вина пьюще ни блуда творѧще никакоя же злобы творѧще страха ради многа ибо явѣ таче прилежащимъ к нимъ оубиистводѣиици сквернотворѧще гнѣвливи и паче естьства ли нутрьнѣишимъ странѣ ихъ чл҃вкъ ядуще и страньствующихъ оубиваху паче же ядѧть яко пси етеръ же законъ халдѣемъ вавилонѧмъ мт҃ри поимати съ братними чады блудъ дѣяти и оубиваті инъ же законъ гилиѡмь жены в них ѡрють зижють храми мужьская дѣла творѧть но любы творѧть елико хощеть не въздержаеми ѿ мужии своихъ весьма ли зрѧтъ в нихъже суть храбрыя жены ловити звѣрь крѣпко владѣють же жены мужи своими ни доблѧють ими во врѣтаньи же мнози мужи съ едино женою спѧть и жены съ единымъ мужемъ похотьствують безаконьная законъ ѡтець творѧть независтьно ни въздержаньно амазоне же мужа не имуть но и аки скотъ бесловесныи но единою лѣтомъ къ вѣчнымъ днемъ ѡземьствени будуть и сочтают сѧ съ ѡкрснхъ и въ мужи яко нѣвторое имъ торжьство и велико празденьство времѧ тѣмь мнѧть ѿ них заченшимъ въ чревѣ паки разбѣгнут сѧ ѿсюду вси во времѧ же хотѧщихъ родити аще родит сѧ ѡтроча погубѧть аще дѣвоческъ полъ то въздоять прилѣжнѣ въсптитають якоже се и при насъ нынѣ половци законъ держать ѿць своих кровь проливати а хвалѧще ѡ сихъ ядуще мерьтвечину и всю нечистоту хомѣки и сусолы поимають мачехи своя ятрови и ины ѡбычая ѿць своихъ мы же хесяне елико земль иже вѣрують въ с҃тую тр҃цю въ едино кр҃щнье въ едину вѣру законъ имамъ единъ елико во хса крстихом сѧ и во хса ѡблекохом сѧ По сихъ же лѣтѣхъ по см҃рти братьѣ сея быша ѡбидимы древлѧми инѣми ѡколними и наидоща я козарѣ сѣдѧщая на горах сихъ в лѣсѣхъ и рѣша козари платите намъ дань съдумавше полѧне и вдаша ѿ дыма мечь и несоша козари ко кнѧзю своему и къ стариишинымъ и рѣша имъ се налѣзохомъ дань нооу ѡни же рѣша имъ ѿкуду ѡни же рѣша в лѣсѣ на горохъ надъ рѣкою днѣпрьскою ѡни же рѣша что суть въдали ѡни же показаша мечь рѣша старци козарьстии не добра дань кнѧже мы сѧ доискахомъ ѡружьемь ѡдиною стороною рекоша саблѧми а сихъ ѡружье ѡбоиду ѡстро рекше мечь си имуть имати дань на насъ и на инѣхъ странах се же сбы сѧ все не ѿ своея волѧ рекоша но ѿ бжьѧ повевелѣнья яко при фаравонѣ ц҃ри еюпетьстѣмь еда приведоша моисѣя предъ фаравона и рѣша старѣишина фараѡнѧ се хочеть смирити ѡбласть еюпетьскую якоже и быс погибоша еюптѧне ѿ моисѣя а первое быша работающе имъ тако и си владѣша а послѣже самѣмъ владѣють якоже быс володѣють козары русьскии до д҃ншнго д҃не Въ лѣт ҂ѕ҃ т҃ ѯ҃ Индикта е҃і дн҃ь наченшю михаилу црствовати нача сѧ прозывати руска землѧ ѡ семь бо оувидѣхомъ яко при семь ц҃ри приходиша русь на ц҃рьгородъ якож пишет сѧ в лѣтописаньи гречьстѣмь тѣм же ѿселе почнем и числа положимъ яко ѿ адам дао потопа лѣт м҃ и в҃ а ѿ потопа до ѡврама лѣт ҂а҃ и п҃ в а ѿ аврама до исхоженья моисѣева до дв҃да лѣт х҃ и а҃ а ѿ дв҃да и ѿ начала црства соломонѧ до плѣненья ярлмлѧ лѣт у҃ м҃ и а ѿ плѣненья до ѡлексанъдра лѣт т҃ и҃і а ѿ ѡлексанъдра до ржва хсва лѣт т҃ г҃і ѿ костѧнтина же до михаила сего лѣт ф҃ м҃ в҃ а ѿ перваго лѣта михаилова до перваго лѣт ѡлгова рускаго кнѧзѧ лѣт к҃ ѳ а ѿ перваго лѣт ѡлгова понеже сѣде в киевѣ до перваго лѣта игорева лѣт л҃ а а ѿ перваго лѣт игорева до перваго лѣта свѧтьславлѧ лѣт г҃і а ѿ перваго лѣт с҃тославлѧ до перваго лѣт ярополча лѣт к҃ и а ярополкъ кнѧжи лѣт и҃ а володимеръ лѣт л҃ з а ярославъ кнѧжи лѣт м҃ тѣм же ѿ см҃рти стославлѧ до см҃рти ярославли лѣт п҃ е҃ а ѿ см҃рти ярославли до см҃рти с҃тополчи лѣт ѯ҃ но мы на преженье возъвратим сѧ скажемъ што сѧ оудѣяло та си якоже преже почали бѧхомъ первое лѣто михаиломъ а по рѧду положимъ числа Въ лѣт ҂ѕ҃ т҃ ѯ҃ а Въ лѣт ҂ѕ҃ т҃ ѯ҃ в҃ Въ лѣт ҂ѕ҃ т҃ ѯ҃ г҃ Въ лѣт ҂ѕ҃ т҃ ѯ҃ д҃ въ лѣт ҂ѕ҃ т҃ ѯ҃ е҃ въ лѣт ҂ѕ҃ т҃ ѯ҃ ѕ҃ Михаилъ цр҃ь изиде с вои брегомъ и моремъ на болгары болгаре же оувидѣвше не могоша стати противу крстити сѧ просиша и покорити с грекомъ цр҃ь же крти кнѧзѧ ихъ и болѧры всѧ и миръ створи с болгары въ лѣт ҂ѕ҃ т҃ ѯ҃ з҃ маху дань варѧзи изъ заморья на чюди и на словѣнех на мери и на всѣхъ кривичѣхъ а козари имаху на полѧнѣх и на сѣверѣх и на вѧтичѣхъ имаху по бѣлѣ и вѣверицѣ ѿ дыма въ лѣт ҂ѕ҃ т҃ ѯ҃ и҃ въ лѣт ҂ѕ҃ т҃ ѯ҃ ѳ҃ Изъгнаша варѧги за море и не даша имъ дани и почаша сами в собѣ володѣти и не бѣ в нихъ правды и въста родъ на родъ быша в них усобицѣ и воевати почаша сами на сѧ рѣша сами в себѣ поищемъ собѣ кнѧзѧ иже бы володѣлъ нами и судилъ по праву идаша за море къ варѧгомъ к русі сице бо сѧ звахуть и варѧзи суть яко се друзии зовут сѧ свое друзии же оурмане анъглѧне друзіи гъте тако и си рѣша русь чюдь словѣни и кривичи всѧ землѧ наша велика и ѡбилна а нарѧда в неи нѣтъ да поидѣте кнѧжитъ и володѣти нами и изъбраша сѧ г҃ братья с роды своими пояша по собѣ всю русь и придоша старѣишии рюрикъ а другии синеоусъ на бѣлѣѡзерѣ а третии изборьстѣ труворъ ѿ тѣхъ прозва сѧ руская землѧ новугородьци ти суть людье нооугородьци ѿ рода варѧжьска преже бо бѣша словѣни по дву же лѣту синеоусъ оумре а братъ его труворъ и прия власть рюрикъ и раздая мужемъ своимъ грады ѡвому полотескъ ѡвому ростовъ другому бѣлоѡзеро и по тѣмъ городомъ суть находици варѧзи а перьвии насельници в новѣгородѣ словѣне полотьски кривичи в ростовѣ мерѧ в бѣлѣѡзерѣ весь в муромѣ мурома и тѣми всѣми ѡбладаше рюрикъ и бѧста оу него в҃ мужа не племени его ни боярина и та испросиста сѧ ко царюгороду с родомъ своимъ и поидоста по днѣпру и идуче мимо и оузрѣста на горѣ градок и оупращаста рѣста чии се градокъ ѡни же рѣша была сутъ г҃ братья кии щекъ хоривъ иже сдѣлаша градоко сь и изгибоша и мы сѣдимъ платѧче дань родомъ их козаромъ аколъдо же и диръ ѡстаста въ градѣ семь и многи варѧги скуписта и начаста владѣт польскою землею рюрику же кнѧжаста в новѣгородѣ въ лѣт ҂ѕ҃ т҃ о҃ а҃ въ лѣт ҂ѕ҃ т҃ о҃ в҃ въ лѣт ҂ѕ҃ т҃ о҃ г҃ въ лѣт ҂ѕ҃ т҃ о҃ д҃ Иде асколдь и диръ на греки и приде въ д҃і михаила цр҃ѧ цр҃ю же ѿшедшю на ѡгарѧны дощедшю же ему черные рѣки вѣсть епархъ посла к нему яко русь на цр҃ьгородъ идеть и врати сѧ цр҃ь си же внутрь суду вшедше много оубіиство кртснмъ створиша и въ двою сотъ корабль цр҃ьградъ ѡступиша цр҃ь же едва въ градъ вниде с патреярхомъ съ фотьемъ къ сущеи ц҃ркви с҃тѣи б҃цѣ влахѣрнѣ всю нощь мол҃тву створиша таже бж҃твную с҃ты бц҃ѧ ризу с ими изнесъше в рѣку ѡмочивше тишинѣ сущи морю оукротившю сѧ абье бурѧ въста с вѣтромъ и волнамъ вельямъ въставшемь засобь безбожныхъ руси корабль смѧте к берегу приверже и изби я яко ма их ѿ таковыя бѣды избѣгнути въ своя си в-зъвратиша с въ лѣт ҂ѕ҃ т҃ о҃ е҃ въ лѣт ҂ѕ҃ т҃ о҃ ѕ҃ По црствовати в силѣ въ лѣт ҂ѕ҃ т҃ о҃ з҃ рщ҃на бысть всѧ землѧ болъгарьскаяь въ лѣт ҂ѕ҃ т҃ о҃ и҃ въ лѣт ҂ѕ҃ т҃ о҃ ѳ҃ въ лѣт ҂ѕ҃ т҃ п҃ въ лѣт ҂ѕ҃ т҃ п҃ а҃ въ лѣт ҂ѕ҃ т҃ п҃ в҃ въ лѣт ҂ѕ҃ т҃ п҃ г въ лѣт ҂ѕ҃ т҃ п҃ д҃ въ лѣт ҂ѕ҃ т҃ п҃ е҃ въ лѣт ҂ѕ҃ т҃ п҃ ѕ҃ въ лѣт ҂ѕ҃ т҃ п҃ з҃ оумершю рюрикови предасть кнѧнье свое ѡлгови ѿ рада имъ суща въдавъ ему с҃нъ свои на руцѣ игорѧ бысть бо дѣтескъ вельмиь въ лѣт ҂ѕ҃ т҃ п҃ и҃ въ лѣт ҂ѕ҃ т҃ п҃ ѳ҃ оиде ѡлегъ поимъ воя многи варѧги чюдь словѣни мерю и всѣ кривичи и приде къ смоленьску съ кривичи и прия градъ и посади мужь свои ѿтуда поиде внизъ и взѧ любець и посади мужь свои придоста къ горамъ хъ киевьскимъ и оувидѣ ѡлегъ яко ѡсколдъ и диръ кнѧжита похорони вои в лодьях а другия назади ѡстави а самъ приде носѧ игорѧ дѣтьска и приплу подъ оугорьское похоронивъ вои своя и присла ко асколду и дирови гл҃ѧ яко гость есмь идемъ въ греки ѿ ѡлга и ѿ игорѧ кнѧжича да придѣта к намъ к родомъ своимъ асколдъ же и диръ придоста выскакав же вси прочии изъ лодья и рече ѡлегъ асколду и дирови вы нѣста кнѧзѧ ни рода кнѧжа но азъ есмь роду кнѧжа вынесоша игорѧ и се есть с҃нъ рюриковъ и оубиша асколда и дира несоша на гору и погребша и на горѣ еже сѧ ныне зоветь оугорьское кде ныне ѡлъминъ дворъ на тои могилѣ поставилъ цр҃квь ст҃го николу а дирова могила за с҃тою ѡриною сѣде ѡлегъ кнѧжа въ киевѣ и реч ѡлегъ се буди м҃ти градомъ руским и бѣша оу него варѧзи и словѣни и прочи прозваша сѧ русью се же ѡлегъ нача городы ставити и оустави дани словѣномъ кривичемъ и мери и варѧгомъ дань даяти ѿ новагорода гривенъ т҃ на лѣт мира дѣлѧ еже до смрти ярославлѣ даяше варѧгомъ въ лѣт ҂ѕ҃ т҃ ч҃ а Поча ѡлегъ воевати деревлѧны и примучи вои имаша на них дань по чернѣ кунѣ въ лѣт ҂ѕ҃ т҃ ч҃ в Иде на сѣверѧне и побѣди сѣверѧны и възложи на нь дань легъку и не дастъ имъ козаромъ дани платити рекъ азъ имъ противенъ а вамъ не чему въ лѣт ҂ѕ҃ т҃ ч҃ г Посла къ радимичемъ рька камо дань даете ѡни же рѣша козаромъ и реч имъ ѡлегъ не даите козаромъ но мнѣ даите и въдаша ѡльгові по щьлѧгу якоже козаромъ даху и бѣ ѡбладая ѡлегъ полѧны и деревлѧны сѣверены и радимичи а с уличи и тѣверци имѧше рат въ лѣт ҂ѕ҃ т҃ ч҃ д въ лѣт ҂ѕ҃ т҃ ч҃ е Левонъ цртсвова с҃нъ васильевъ иже левъ прозва с и брат его ѡлександръ иже цртсвоваста лѣт к҃ и ѕ҃ въ лѣт ҂ѕ҃ т҃ ч҃ ѕ въ лѣт ҂ѕ҃ т҃ ч҃ з въ лѣт ҂ѕ҃ т ч҃ и въ лѣт ҂ѕ т ч҃ ѳ въ лѣт ҂ѕ҃ у въ лѣт ҂ѕ҃ у҃ а҃ въ лѣт ҂ѕ҃ у҃ в҃ в лѣт ҂ѕ҃ г҃ въ лѣт ҂ѕ҃ д҃ въ лѣт у҃ е҃ въ лѣт ҂ѕ҃ у҃ ѕ҃ идоша угри мимо киевъ горою еже сѧ зоветь ннѣ оугорьское пришедъше къ днѣпру и сташа вежами бѣша бо ходѧще аки се половци пришедъ ѿ стока и оустремиша с чересъ горы великия воевати на жиоущая ту волхі и словѣни сѣдѧху бо ту преже словѣни и волъхве прияша землю словѣньску посем же оугри прогнаша волхъи и наслѣдиша землю и сѣдоша съ словѣны покоривше я подъ сѧ ѿтоле прозва сѧ землѧ оугорьска и начаша воевати оугри на греки и поплѣниша землю фрачьску и макидоньску доже и до селунѧ начаша воевати на мараоу и на чахи бѣ единъ языкъ словѣнескъ словѣни же сѣдѧху по дунаеви их же пріяша оугри и марава чеси и лѧхове и полѧне яже нынѣ зовомая русь симъ бо первое преложены книги маравѣ яже презва сѧ грамота словѣньская яже грамота есть в руси и в болгарѣх дунаискихъ словѣномъ жиоущимъ кр҃щнмъ и кнѧземъ ихъ ростиславъ и стпкъ и коцелъ послаша ко ц҃рю михаилу гл҃ще землѧ наша кр҃щна и нѣс оу насъ оучителѧ иже бы ны наказалъ и поучалъ насъ и протолковалъ с҃тыя книги не разумѣемъ ни гречьску языку ни латыньску ѡни бо ны ѡнако оучать а ѡни бо ны и ѡнако тѣм же не разумѣемъ книжнаго ѡбраза ни силы ихъ и послѣте ны учителѧ иже ны могуть сказати книжная словеса и разумъ их се слыша ц҃рь михаилъ и созва философы всѧ и сказа имъ рѣчи всѧ словѣньскихъ кнѧзь и рѣша философи есть мужь в селуни именемъ левъ суть оу него сн҃ве разумиви языку словѣньску хитра в҃ с҃на оу него философа се слышавъ ц҃рь посла по нѧ в селунь ко ѡлгови гл҃ѧ посли к намъ въскорѣ с҃на своя мефодия и костѧнтина се слышивъ левъ въскорѣ посла я и придоста ко цр҃ви и реч има се прислала сѧ ко мнѣ словѣньска землѧ просѧщи оучітелѧ собѣ иже бы моглъ имъ протолковати стыя гниги сего бо желають оумолена быста црмъ и послаща я въ словѣньскую землю къ ростіславу и ст҃плку и къцьлови сима же пришедъшема начаста съставливати писмена азъбуковьная словѣньски и преложиста апслъ и еугьле ради быша словѣни яко слышиша виличья б҃жья своимь языкомь посем же приложиста псл҃трь и ѡхтаикъ и прочая книги гл҃ще яко не достоить ни которому же языку имѣти букъвъ своихъ развѣ еврѣи и грекъ латинъ по пилатооу писанью еже на крстѣ гсни напис се же слышавъ папежь римьскии похули тѣх иже ропьщють на книги словѣньския река да сѧ исполнить книжное слово яко въсхвалѧть б҃а вси язъци другое же вси възъгл҃ть языки величья б҃жья якоже дасть имъ с҃тыи д҃хъ ѿвѣщевати да аще хто хулить словѣньскую грамоту да будеть ѿлученъ ѿ цр҃кве донде сѧ исправѧть ти бо суть волци а не ѡвца яже достоить ѿ плода знати я хранити сѧ ихъ вы же чада б҃жья послушаите оученья и не ѿрините наказанья црк҃внго яко же вы наказалъ мефодии оучитель вашь костѧнтинъ же възратив сѧ въспѧть и иде оучитъ болгарьскаго языка а мефодии ѡста в моравѣ посем же коцелъ кнѧзь постави мефедья еппса въ пании на столѣ ст҃го ѡнъдроника апсла единого ѿ о҃ оучн҃ка ст҃го аспла павла мефодии же посади в҃ попа скорописца зѣло и преложи всѧ книги исполнь ѿ гречьска языка въ словѣнескъ ѕ҃.ю м҃ць наченъ ѿ марта мцса до двудесѧту и ѕ҃.ю дн҃ь ѡктѧбрѧ мцса ѡконьчавъ же достоино хвалу и славу бу въздасть дающему таку блг҃дть еппсу мефодью настольнику анъдронику тѣм же словѣньску языку оучитель есть анъдронигъ аплсъ в моравы бо ходілъ и апслъ павелъ оучилъ ту ту бо есть илюрикъ В лѣт ҂ѕ҃ у҃ л҃ В лѣт ҂ѕ҃ у҃ л ҃а В лѣт ҂ѕ҃ у҃ л҃ в В лѣт ҂ѕ҃ у҃ л҃ г В лѣт ҂ѕ҃ у҃ л҃ д В лѣт ҂ѕ҃ у҃ л҃ е В лѣт ҂ѕ҃ у҃ л҃ ѕ В лѣт ҂ѕ҃ у҃ л҃ з Приде семевонъ на ц҃рьградъ и поплѣни фракию и макидонью и приде ко ц҃рюграду въ силѣ въ велицѣ в гордости и створи миръ с рамономъ цр҃мъ и възрати сѧ въ своя си В лѣт ҂ѕ҃ у҃ л҃ и В лѣт ҂ѕ҃ у҃ л҃ ѳ В лѣт ҂ѕ҃ у҃ м҃ В лѣт ҂ѕ҃ у҃ м҃ а В лѣт ҂ѕ҃ у҃ м҃ в В лѣт ҂ѕ҃ у҃ м҃ г В лѣт ҂ѕ҃ у҃ м҃ д В лѣт ҂ѕ҃ у҃ м҃ е В лѣт ҂ѕ҃ у҃ м҃ ѕ В лѣт ҂ѕ҃ у҃ м҃ з В лѣт ҂ѕ҃ у҃ м҃ и В лѣт ҂ѕ҃ у҃ м҃ ѳ Иде игорь на греки яко послаша болгаре вѣсть ко ц҃рю яко идуть русь на ц҃рьградъ скѣдии і҃ тысѧщь иже придоша и приплуша и почаша воевати вифаньския страны и воеваху по понту до аръклѣя и до фафлогоньски земли и всю страну никомидиискую поплѣнивше и судъ весь пожьгоша их же емше ѡвѣхъ растинаху другия аки странь поставлѧюще и стрѣл ѧху въ нѧ изимахуть ѡпаки руцѣ съвѧзывахуть гвозди желѣзныи посреди главы въбивахуть ихъ много же с҃тхъ цр҃квии ѡгнемъ предаша манастырѣ и села пожьгоша и имѣнья немало ѡбою страну взѧша потомъ же пришедъшемъ воемъ ѿ въстока памъфиръ деместикъ съ м҃.ми тысѧщь фока же патрекии съ макидоны федоръ же стратилатъ съ фраки с ними же и саиновьници боярьстии ѡбидоша русь ѡколо съвѣщаша русь изидоша въруживше сѧ на греки и брани межю ими бывши зьли ѡдва ѡдолѣша грьци русь же възратиша сѧ къ дъружинѣ своеи къ вечеру на ночь влѣзоша в лодью и ѿбѣгоша феѡфанъ же сустрѣте я въ лѧдехъ со ѡгнемъ и пущати нача трубами ѡгнь на лодьѣ руския и быс видѣти страшно чюдо русь же видѧщи пламѧнь вмѣтаху сѧ въ воду морьскую хотѧще оубрести и тако прочии възъвратиша сѧ въ своя си тѣмже пришедшимъ въ землю свою и повѣдаху кождо своимъ ѡ бывшемъ и ѡ лѧдьнѣмь ѡгни яко же молонья реч иже на нбсхъ грьци имуть оу собе и се пущающа же жагаху насъ сего ради не ѡдолѣхомъ имъ игорь же пришедъ нача совкуплѧти воѣ многи и посла по варѧги многи за море вабѧ е на греки паки хотѣ поити на нѧ В лѣто ҂ѕ҃ у҃ н҃ Семеѡнъ иде на храваты и побѣженъ быс храваты и оумре ѡставивъ петра кнѧзѧ с҃на своего болъгаромъ В лѣт ҂ѕ҃ у҃ н҃ а Паки придоша оугри на ц҃рьградъ миръ створивше съ рамономъ возъвратиша сѧ въ своя си В лѣт ҂ѕ҃ у҃ н҃ в Игорь же совкупивъ вои многи варѧги русь и полѧны словѣни и кривичи и тѣверьцѣ и печенѣги и тали оу нихъ поя поиде на греки в лодьях и на конихъ хотѧ мьстити себе се слышавше корсунци послаша къ раману гл҃ще се иде русь бе щисла корабль покрыли суть море корабли тако же и болгаре послаша вѣсть гл҃ще идуть рьсь и наяли суть к собѣ печенѣги се слышавъ ц҃рь посла к игорю лучиѣ болѧре молѧ и гл҃ѧ не ходи но возьми дань юже ималъ ѡлегъ придамь и еще к тои дани тако же и къ печенѣгомъ посла паволоки и злато много игорь же дошед дуная созва дружину и нача думати повѣда имъ рѣчь цр҃ву рѣша же дружина игорево да аще сице гл҃ть ц҃рь то что хочмеъ боле того не бивше сѧ имати злато и сребро и паволоки егда кто вѣсть кто ѡдолѣеть мы ли ѡнѣ ли ли с моремъ кто свѣтенъ се бо не по земли ходимъ но по глубинѣ морьстѣи ѡбьча см҃рь всѣмъ послуша ихъ игорь и повелѣ печенѣгомъ воевати болъгарьску землю самъ вземъ оу грекъ злато и паволоки и на всѧ воя и възрати сѧ въспѧть и приде къ киеву въ своя си В лѣт ҂ѕ҃ у҃ н҃ г Присла романъ и костѧнтинъ и степанъ слы к игореви построити мира первого игорь же гл҃а с ними ѡ мирѣ посла игорь мужѣ своя къ роману романъ же созва болѧре и сановники приведоша руския слы и велѣша гл҃ти псати ѡбоихъ рѣчи на харатьѣ равно другога свѣщанья бывшаго при ц҃ри раманѣ и костѧнтинѣ и стефанѣ хослюбивыхъ влд҃къ мы ѿ рода рускаго съли и гостье иворъ солъ игоревъ великаго кнѧзѧ рускаго и ѡбъчии сли вуефастъ свѧтославль с҃нъ игоревъ искусеви ѡльги кнѧгини слуды игоревъ нети игоревъ оулѣбъ володиславль каницаръ передъславинъ шихъбернъ сфанъдръ жены улѣблѣ прасьтѣнъ туръдуви либи аръ фастовъ гримъ сфирьковъ прастѣнъ акунъ нети игоревъ кары тудковъ каршевъ туръдовъ егри евлисковъ воиковъ истръ аминодовъ прастѣнъ берновъ явтѧгъ гунаровъ шибридъ алданъ колъ клековъ стегги етоновъ. сфирка алвадъ гудовъ фудри туадовъ мутуръ оутинъ купець адунь адулбъ иггивладъ ѡлѣбъ фрутанъ гомолъ куци емигъ туръбидъ фуръ стѣнъ бруны роалдъ гунастръ фрастѣнъ игелъдъ туръбернъ моны руалдъ свѣнь стиръ алданъ тилена пубьксарь вузлѣвъ синко боричь послании ѿ игорѧ великого кнѧзѧ рускаго и ѿ всѧкоя кнѧжья и ѿ всѣхъ людии руския землѧ и ѿ тѣх заповѣдано ѡбновити ветъхии миръ ненавидѧщаго добра и враждолюбьца дьявола разорити ѿ многъ лѣтъ и оутвердити любовь межю греки и русью и великии кнѧзь нашь игорь и болѧре его и людье вси рустии послаша ны къ роману и костѧнтину и къ стефану къ великимъ цр҃мъ гречьскимъ створити любовь съ самѣми ц҃ри со всѣмь болѧрьствомъ и со всѣми людьми гречьскими на всѧ лѣта дондеже съяеть сл҃нце и весь миръ стоить и иже помыслить ѿ страны руския разрушити таку любовь и елико ихъ кр҃щнье прияли суть да приимуть месть ѿ б҃а вседержителѧ ѡсуженья на погибель въ весь вѣкъ в будущии и елико ихъ есть не хрщ҃но да не имуть помощи ѿ б҃а ни ѡт перуна да не оущитѧт сѧ щиты своими и да посѣчени будуть мечи своими ѿ стрѣлъ и ѿ иного ѡружья своего и да будуть раби въ весь вѣкъ в будущии а великии кнѧзь рускии и болѧре его да посылають въ греки къ великимъ цр҃мъ гречьскимъ корабли елико хотѧть со слы и с гостьми яко же имъ оуставлено есть ношаху сли печати злати а гостье сребрени ныне же увѣдѣлъ есть кнѧзь нашь посылати грамоту ко цр҃тву нашему иже посылаеми бывають ѿ нихъ и гостье да приносить грамоту пишюче сице яко послахъ корабль селько и ѿ тѣхъ да оувѣмы и и мы ѡже съ миромь приходить аще ли безъ грамоты придуть и преданы будуть нами да держимъ и хранимъ дондеже възвѣстимъ кнѧзю нашему аще ли руку не дадѧть и противѧт сѧ ди оубьени будуть да не изищет сѧ смр҃ть ихъ ѿ кнѧзѧ вашего аще ли оубѣжавше в русь придут мьы напишемъ ко кнѧзю вашему яко имъ любо тако створѧть аще придуть русь бес купли да не взимають мѣсѧчна да запрѣтить кнѧзь сломъ своимъ и приходѧщимъ руси сде да нь творѧть бещинья в селѣхъ ни въ странѣ нашеи и приходѧщимъ имъ да витають оу ст҃го мамы да послеть цр҃тво ваше да испишеть имѧна ваша тогда возмуть мѣсѧчное свое съли слебное а гостье мѣсѧчное первое ѿ города киева паки изъ чернигова и переяславлѧ да входѧть в городъ ѡдинѣми вороты со цр҃вмъ мужемъ безъ ѡружья мужь. н҃ и да творѧть куплю якоже имъ надобѣ паки да исходѧть н҃ мужь цр҃тва вашего да хранить я да аще кто ѿ руси или ѿ грекъ створи криво да ѡправлѧеть то входѧще же русь в радъ да не имѣють волости купити паволокъ лише по. н҃ золотникъ и ѿ тѣхъ паволокъ аще кто крьнеть да показываеть цр҃ву мужю и то е запечатаеть и дасть имъ и ѿходѧщеи руси ѿсюда въсимають ѿ насъ еже надобѣ брашно на путь и еже надобѣ лодьямъ яко же уставлено есть преже и да возъвращают сѧ съ спсниемъ въ страну свою да не имѣють власти зимовати оу с҃тго мамы аще оускочить челѧдинъ ѿ руси по не же придуть въ страну цртсвия вашего и ѿ ст҃го мамы аще будеть да поимуть и аще ли не ѡбрѧщет сѧ да на роту идуть наши х҃еяне руси по вѣрѣ ихъ а не х҃еянии по закону своему ти тогда взимають ѿ насъ цѣну свою якоже оуставлено есть преже. в҃ паволоцѣ за чалѧдинъ аще ли кто ѿ людии црства вашего ли ѿ города вашего или ѿ инѣхъ городъ оускочить челѧдинъ нашь къ вамъ и принесеть что да въспѧтѧть и ѡпѧть а еже что принеслъ будеть все цѣло и да возьметь ѿ него золотника два аще ли кто покусит сѧ ѿ руси взѧти что ѿ людии цртсва вашего иже то створить покажненъ будеть вельми аще ли взѧлъ будеть да заплатить сугубо и аще створить грьчинъ русину да прииметь ту же казнь яко же приялъ есть и ѡнъ аще ли ключит сѧ оукрасти русину ѿ грекъ что или грьчину ѿ руси достоино есть да възворотити не точью едино но и цѣну его аще оукраденое ѡбрѧщеть сѧ предаемо да вдасть и цѣну его сугубо и то показненъ будеть по закону гречьскому по устаоу и по закону рускому елико хесянъ ѿ власти нашея плѣнена приведуть русь ту аще будеть оуноша или дѣвица добра да вдадѧть златникъ і҃ и поимуть и и҃ и поимуть і аще ли будетъ старъ или дѣтещь да вдасть златникъ. е҃ аще ли ѡбрѧщют сѧ русь работающе оу грекъ аще ли суть плѣньници да ископають е русь по. і҃ златникъ аще ли купилъ буде грьчинъ подъ хсмь достоить ему да возметь цѣну свою елико же же далъ будеть на немь а ѡ корсуньстѣи странѣ елико же есть городовъ на тои части да не имать волости кнѧзь рускии да воюеть на тѣхъ странахъ и та страна не покарѧет сѧ вамъ тогда аще просить вои оу насъ кнѧзь рускии да воюеть да дамъ ему елико ему будетъ требѣ и ѡ томъ аще ѡбрѧщють русь кубару гречьскую въвержену на коемъ любо мѣстѣ да не преѡбидѧть ея аще ли ѿ нея возметь кто что ли чл҃вка поработить или оубьеть да будеть повиненъ закону руску и гречьску аще ѡбрѧщеть въ вустьѣ днѣпрьскомь русь корсунѧны рыбы ловѧща да не творѧть имъ зла никако же и да не имѣють власти русь зимовати въ вустьи днѣпра бѣлъбережи ни оу ст҃го ельферья но егда придеть ѡсень да идуть в домы своя в русь а ѡ сихъ ѡже то приходѧть чернии болгаре воюють въ странѣ корсуньстѣи и велимъ кнѧзю рускому да ихъ не почаеть пакость странѣ его ци аще ключит сѧ проказа никака ѿ грекъ сущихъ подъ властью цр҃тва нашего да не имать власти казнити я но повелѣньемь цр҃тва нашего да прииметь яко же будеть створилъ аще оубьеть хесянинъ русина или хесянинъ русина или русинъ хесянина и да держимъ будеть створивыи оубииство ѿ ближних оубьенаго да оубьють и аще ли оускочить створивыи оубои и оубѣжить аще будеть имовітъ да возмуть имѣнье его ближьнии оубьенаго аще ли есть неимовитъ и оускочить же да ищють его дондеже ѡбрѧщет сѧ аще ли ѡбрѧщет сѧ да оубьенъ будеть ци аще оударить мечемъ или копьемъ или кацѣмъ любо ѡружьемъ русинъ грьчина или грьчінъ русина да того дѣлѧ грѣха заплатить сребра литръ. е҃ по закону рускому аще ли есть неимовитъ да како можеть в только же проданъ будеть яко да и порты в нихъ же ходѧть да и то с него снѧти а ѡпроцѣ да на роту ходить по своеи вѣрѣ яко не имѣя ничтоже ти тако пущенъ будеть аще ли хотѣти начнеть наше цр҃тво ѿ васъ вои на противѧщая сѧ намъ да пишю къ великому кнѧзю вашему и послеть к намъ елико же хочемъ и ѿтоле оувѣдѧть ины страны каку любовь имѣють грьци съ русью мы же съвѣщаньемь все написахомъ на двою харатью и едина харатья есть оу црства нашего да допроводѧть къ великому кнѧзю рускому игореви и к людемъ его и ти принимающе харатью на роту идуть хранити истину яко мы свѣщахомъ напсахомъ харатью сию на неи же суть имѧна наша написана мы же елико насъ хрстли сѧ есмы клѧхомъ сѧ црк҃вью ст҃го ильѣ въ сборнѣи црк҃ви и предлежащемъ чстнмъ крстмъ и харатьею сею хранити все еже есть написано на неи не преступити ѿ него ничто же а иже преступить се ѿ страны нашея ли кнѧзь ли инъ кто ли кр҃щнъ или некр҃щнъ да не имуть помощи ѿ б҃а и да будеть рабъ въ весь вѣѣкъ в будущии и да заколенъ будеть своимъ ѡружьемъ а на кр҃щньѣ русь полагають щиты своя и мечѣ своѣ наги ѡбручѣ своѣ и ѡружья да кленут сѧ ѡ всемь яже суть написана на харатьи сеи хранити ѿ игорѧ и ѿ всѣхъ болѧръ и ѿ всѣх людии ѿ страны руския въ прочая лѣта и воину аще ли же кто ѿ кнѧзь или ѿ лидии рускіх ли хесѧнъ или не хсеянъ преступить се еже есть писано на харатьи сеи будеть достоинъ своимъ ѡружьемь оумрети и да будеть клѧть ѿ б҃а и ѿ перуна яко преступи свою клѧтву да аще будеть добрѣ игорь великии кнѧзь да хранить си любовь правую да не разрушит сѧ дондеже сл҃нце сьяеть и весь миръ стоить в нынешния вѣки и в будущая послании же сли игоремъ придоша к игореви со слы гречьскими повѣдаша всѧ рѣчи ц҃рѧ рамана игорь же призва слы гречьския реч имъ гл҃те что вы казалъ ц҃рь и рѣша сли цр҃ви се посла ны ц҃рь радъ есть миру хощеть миръ имѣти со кнѧземъ рускимъ и любъве твои сли водили суть ц҃рѣ наши ротѣ и насъ послаша ротѣ водитъ тебе и мужь твоихъ ѡбѣща сѧ игорь сице створити заоутра призва игорь слы и приде на холмъ кде стояше перунъ покладоша ѡружье свое и щитъ и золото и ходи игорь ротѣ и люди его елико поганыхъ руси а х҃еяную русь водиша ротѣ в црк҃ви ст҃го ильи яже есть надъ ручаемъ конець пасынъчѣ бесѣды и козарѣ се бо бѣ сборная црк҃и мнози бо бѣша варѧзи хесѧни игорь же оутвердивъ миръ съ греки ѿпусти слы ѡдаривъ скорое и чалѧдью и воскомъ и ѿпусти я сли же придоша ко цр҃ви повѣдаша всѧ рѣчи игоревы и любовь яже къ грекомъ игорь же нача кнѧжити въ киевъ миръ имѣя ко всѣмъ странамъ и пріспѣ ѡсень нача мыслити на деревлѧны хотѧ примыслити большюю дань В лѣт ҂ѕ҃ у҃ н҃ г В се же лѣто рекоша дружина игореви ѡтроци свѣньлъжи изодѣли сѧ суть ѡружьемъ и порты а мы нази поиди кнѧже с нами в дань да и ты добудеши и мы послуша ихъ игорь иде в дерева в дань и примышлѧше къ первои даи насилѧше имъ и мужи его возьемавъ дань поиде въ градъ свои идуще же ему въспѧть размысливъ реч дружинѣ своеи идѣте съ данью домови а я возъвращю сѧ похожю и еще пусти дружину свою домови съ маломъ же дружины возъврати сѧ желая больша имѣнья слышавше же деревлѧне яко ѡпѧть идеть сдумавше со кнѧземъ своимъ маломъ аще сѧ въвадить волкъ в овцѣ то выносить все стадо аще не оубьють его тако и се аще не оубьемъ его то все ны погубить послаша к нему гл҃ще почто идеши ѡпѧть поималъ еси всю дань и не послуша ихъ игорь и вышедше изъ града изъкоръстѣнѧ деревлене оубиша игорѧ и дружину его бѣ бо ихъ мало и погребенъ быс игорь есть могила его оу искоръстѣнѧ град в деревѣхъ и до сего д҃не вольга же бѧше в киевѣ съ сн҃мъ своимъ съ дѣтьскомъ с҃тославомъ и кормилець его асмудъ воевода бѣ свѣнелдъ тоже ѡ҃ць мистишинъ рѣша же деревлѧне се кнѧзѧ оубихомъ рускаго поимемъ жену его вольгу за кнѧзь свои малъ и с҃тослава и створимъ ему якоже хощемъ и послаша деревлѧне лучьшие мужи числомъ к҃ въ лодьи к ользѣ и присташа подъ боричевымъ в лодьи бѣ бо тогда вода текущи въздолѣ горы киевьския и на подольи не сѣдѧху людье но на горѣ градъ же бѣ киевъ идеже есть нынѣ дворъ гордѧтинъ и нифовъ а дворъ кнѧжь бѧше в городѣ идеже есть дворъ демьстиковъ за с҃тою б҃цею надъ горою дворъ теремныи бѣ бо ту теремъ каменъ и повѣдаша ѡльзѣ яко деревлѧне придоша и возва е ѡльга к собѣ добри гостье придоша и рѣша деревлѧне придохомъ кнѧгине и реч имъ ѡльга да гл҃те что ради придосте сѣмо рѣша же древлѧне посла ны дерьвьска землѧ рькуще сице мужа твоего оубихомъ бѧше бо мужь твои аки волкъ восхищая и грабѧ а наши кнѧзи добри суть иже распасли суть деревьску землю да поиди за кнѧзь нашь за малъ бѣ бо имѧ ему малъ кнѧзю дерьвьску реч же имъ ѡльга люба ми есть рѣчь ваша оуже мнѣ мужа своего не крѣсити но хочю вы почтити на утрия предъ людьми своими а ныне идѣте в лодью свою и лѧзите в лодьі величающе сѧ азъ оутро послю по вы вы же рьцѣте не едемъ на конѣх ни пѣши идемъ но понесѣте ны в лодьѣ и възнесуть вы в лодьи и ѿпусти я в лодью ѡльга же повелѣ ископати яму велику и глубоку на дворѣ теремьстѣмь внѣ града и заоутра волга сѣдѧщи в теремѣ посла по гости и придоша к нимъ гл҃ще зоветь вы ѡльга на честь велику ѡни же рѣша не едемъ на конихъ ни на возѣхъ понесѣте ны в лодьи рѣша же кияне намъ неволѧ кнѧзь нашь убьенъ а кнѧгини наша хоче за вашь кнѧзь и понесоша я в лодьи ѡни же сѣдѧху в перегъбѣх въ великихъ сустугахъ гордѧще сѧ и принесоша я на дворъ к ользѣ несъше вринуша е въ яму и с лодьею приникъши ѡльга и реч имъ добра ли вы честь ѡни же рѣша пущи ны игоревы смр҃ти и повелѣ засыпати я живы и посыпаша я пославши ѡльга къ деревлѧномъ реч имъ да аще мѧ просити право то пришлите мужа нарочиты да в велицѣ чти приду за вашь кнѧзь еда не пустѧть мене людье киевьстии се слышавше деревлѧне собраша сѧ лучьшие мужи иже дерьжаху деревьску землю и послаша по ню деревлѧномъ же пришедъшимъ повелѣ ѡльга мовь створити рькуще сіце измывше сѧ придите ко мнѣ ѡни же пережьгоша истопку и влѣзоша деревлѧне начаша сѧ мыти и запроша ѡ нихъ истобъку и повелѣ зажечи я ѿ дверии ту изгорѣша вси и посла къ деревлѧномъ рькущи сице се оуже иду к вамъ да пристроите меды многи въ градѣ идеже оубисте мужа моего да поплачю сѧ надъ гробомъ его и створю трызну мужю своему ѡни же то слышавше съвезоша меды многи зѣло възвариша ѡльга же поимши малы дружины легъко идущи приде къ гробу его плака сѧ по мужи своемъ и повелѣ людемъ своимъ съсути могилу велику яко соспоша и повелѣ трызну творити посемь сѣдоша деревлѧне пити и повелѣ ѡльга ѡтрокомъ своимъ служити пред ними рѣша деревлѧне к ользѣ кдѣ суть дружина наша ихъже послахомъ по тѧ ѡна же реч идуть по мнѣ съ дружиною мужа моего яко оупиша сѧ деревлѧне повелѣ ѡтрокомъ своимъ пити на нѧ а сама ѿиде кромѣ и повелѣ дружинѣ сѣчи деревлѧне и исѣкоша ихъ ҂е҃ а ѡльга возъврати сѧ киеву и пристрои вои на прокъ ихъ кнѧженья с҃тославлѧ В лѣт ҂ѕ҃ у҃ н҃ д ѡльга съ сыномъ своимъ с҃тославомъ собра вои много и храбры и иде на дерьвьску землю изидоша деревлѧне противу съмъшемъ сѧ ѡбѣма полкома на скупь суну копьемъ с҃тославъ деревлѧны и копье летѣ сквозѣ оуши коневи оудари в ноги коневи бѣ бо дѣтескъ и рече свѣнелдъ и асмолдъ кнѧзь оуже почалъ потѧгнѣте дружина по кнѧзѣ и побѣдиша деревлѧны деревлѧне же побѣгоша и затвориша сѧ въ градѣхъ своих ѡльга же устреми сѧ съ сн҃мъ своимъ а деревлѧне затвориша сѧ въ градѣ и борѧху сѧ крѣпко изъ града вѣдѣху бо яко сами оубили кнѧзѧ и на что сѧ предати и стоя ѡльга лѣто не можаше взѧти града и оумыслі сице посла ко граду гл҃щи что хочете досѣдѣти а вси гради ваши предаша сѧ мнѣ и яли сѧ по дань и дѣлають нивы своя и землѣ своя а вы хочете изъмерети гладомъ не имуче сѧ по дань деревлѧне же рекоша ради сѧ быхомъ яли по дань но хощеши мьщаті мужа своего реч же имъ ѡльга яко азъ мьстіла оуже ѡбиду мужа своего когда придоша киеву второе и третьее когда творихъ трызну мужеви своему а оуже не хощю мъщати но хощю дань имати по малу смиривши сѧ с вами поиду ѡпѧть рекоша же деревлѧне што хощеши оу насъ ради даемъ медомь и скорою ѡна же рече имъ нынѣ оу васъ нѣс меду ни скоры но мало оу васъ прошю даите ми ѿ двора по г҃ голуби да г҃ воробьи азъ бо не хощю тѧжьки дани възложити якоже и мужь мои сего прошю оу васъ мало вы бо есте изънемогли в садѣ да сего оу васъ прошю мала деревлѧне же ради бывше и собраша ѿ двора по г҃ голуби и по г҃ воробьи и послаша к ользѣ с поклономъ вольга же реч имъ се оуже есть покорили сѧ мнѣ и моему дѣтѧти а идѣте въ градъ и приду въ градо сь и деревлѧне же ради бывше внидоша въ градъ и повѣдаша людемъ и ѡбрадоваша сѧ людье въ градѣ волга же раздая воемъ по голуби комуждо а другимъ по воробьеви и повелѣ комуждо голуби и къ воробьеви привѧзывати цѣрь ѡбертывающе въ платки малы нитъкою поверзывающе къ коемуждо ихъ и повелѣ ѡльга яко смерче сѧ пустити голуби и воробьи воемъ своимъ голуби же и воробьеве полетѣша въ гнѣзда своя ѡви въ голубники врабьѣве жи подъ стрѣхи и тако възгараху сѧ голубьници ѡво клѣти ѡво вежѣ ѡво ли ѡдрины и не бѣ двора идеже не горѧще и не бѣ льзѣ гасити вси бо двори възгорѣша сѧ и побѣгоша людье изъ града и повелѣ ѡльга воемъ своимъ имати е яко взѧ градъ и пожьже и старѣишины же града изънима и прочая люди ѡвыхъ изби а другия работѣ предасть мужемъ своимъ а прокъ их стави платити дань и възложиша на нѧ дань тѧжьку в҃ части дани идета киеву а третьяя вышегоруду к ользѣ бѣ бо вышегородъ градъ вользинъ и иде вольга по дерьвьстѣи земли съ сн҃мъ своимъ и съ дружиною оуставлѧющи оуставы и оуроки суть становища еѣ и ловища и приде въ градъ свои киевъ съ сн҃мъ своимъ с҃тославомъ и пребывши лѣто едино В лѣт ҂ѕ҃ у҃ н҃ е иде вольга новугороду и оустави по мьстѣ повосты и дани и по лузѣ ѡброки и дани и сани ее стоять въ плесковѣ и до сего д҃не и по днѣпру перевѣсища и по деснѣ и есть село ее ѡльжичи и доселе и изрѧдивши възрати сѧ къ с҃ну своему киеву и пребываше с нимъ въ любъви В лѣт ҂ѕ҃ у҃ н҃ ѕ В лѣт ҂ѕ҃ у҃ н҃ з В лѣт ҂ѕ҃ у҃ н҃ и В лѣт ҂ѕ҃ у҃ н҃ ѳ В лѣт ҂ѕ҃ у҃ ѯ҃ В лѣт ҂ѕ҃ у҃ ѯ҃ а В лѣт ҂ѕ҃ у҃ ѯ҃ в В лѣт ҂ѕ҃ у҃ ѯ҃ г Иде ѡльга въ греки и приде ц҃рюгороду бѣ тогда ц҃рь имѧнемь цѣмьскии и приде к нему ѡльга и видѣвъ ю добру сущю зѣло лицемъ и смыслену оудививъ сѧ ц҃рь разуму ея бесѣдова к неи и рекъ еи подобна еси црт҃вти въ град с нами ѡна же разумѣвши реч ко ц҃рю азъ погана есмь да аще мѧ хощеши крсти то крст мѧ самъ аще ли то не кр҃щю сѧ и кртси ю црь с пт҃архмъ просвѣщена же бывши радоваше сѧ д҃шею и тѣломъ и пооучи ю патреархъ ѡ вѣрѣ реч еи блгсна ты в руских яко возлюби свѣтъ а тьму ѡстави блглсвти тѧ хотѧть свне рустии в послѣднии родъ внукъ твоих и заповѣда еи ѡ црк҃внмь оуставѣ ѡ млтвѣ и ѡ постѣ ѡ млтсни и ѡ въздержаньи тѣла чиста ѡна же поклонивши главу стояше аки губа напаяема внимающи оученья поклонивши сѧ пт҃рарху гл҃щи мл҃твами твоими вл҃дко да схранена буду ѿ сѣти неприязньны бѣ же речно имѧ еи во кр҃щньи ѡлена якоже и древнѧя цр҃цѧ м҃ти великаго костѧнтина блгсви ю пт҃рархъ и ѿпусти ю и по кр҃щньи возва ю ц҃рь и рече еи хощю тѧ пояти собѣ женѣ ѡна же реч како хочеши мѧ пояти крсть мѧ самъ и нарекъ мѧ тъщерью а хсеянехъ того нѣс закона а ты самъ вѣси и реч црь переклюкала мѧ еси ольга и дасть еи дары многи злато и сребро паволоки и съсуды различныя и ѿпусти ю нарекъ ю дъщерью собѣ ѡна же хотѧщи домови приде къ патреарху блгсвнья просѧщи на домъ и реч ему людье мои пагани и с҃нъ мои да бы мѧ б҃ъ съблюлъ ѿ всѧкого зла и реч пт҃рархъ чадо вѣрное во кр҃та крстила сѧ еси и во крста ѡблече сѧ хсъ имать схранити тѧ якоже схрани еноха в первыя роды и потомъ ноя в ковчезѣ аврама ѿ авимелеха лота ѿ содомлѧнъ моисѣя ѿ фараѡна двда ѿ саоула. г҃ ѡтроци ѿ пещи данила ѿ звѣрии тако и тѧ избавить ѿ неприязни и ѿ сѣтии его блвси ю патреархъ и иде с миромъ въ свою зелмю и приде киеву се же быс якоже при соломанѣ приде цр҃ца ефиѡпьская к соломану слышати хотѧщи прм҃дрти соломани и многу мдсрть видѣ и знамѧнья тако же и си бл҃жная ѡльга искаше доброѣ мдсрти б҃жьи но ѡна члвсчки а си б҃жья ищющи бо мдсрти ѡбрѧщють прмдрсть на исходищихъ поет сѧ на путехъ же деръзновенье водить на краихъ же забральныхъ проповѣдаеть во вратѣхъ же градныхъ дерзающи гл҃ть елико бо лѣтъ злобиви держат сѧ по правду си бо ѿ възраста бл҃жная ѡльга искаше мдрстью все въ свѣтѣ семь налѣзе бисеръ многоцѣньныхъ еже есть хссъ реч бо соломанъ желанье блгв҃рнхъ наслаженьи д҃шю и приложиши въ ср҃це твое в разумъ азъ любѧщая мѧ люблю и ищющии мене ѡбрѧщють мѧ гсь реч приходѧщая ко мнѣ не иженуть вонъ си же ѡльга приде киеву и присла к неи ц҃рь гречьскии гл҃ѧ яко много дарихъ тѧ ты бо гл҃ше ко мнѣ яко аще возъвращю сѧ в русь многи дары прислю ти челѧдь воскъ и скъру и вои в помощь ѿвѣщавши ѡльга и реч къ сломъ аще ты рьци такоже постоиши оу мене в почаинѣ якоже азъ в сюду то тогда ти дамь и ѿпусти слы съ рекъши живѧше же ѡльга съ с҃нмъ своимъ с҃тославомъ и оучашеть и м҃ти крстит сиѧ и не бѣжаше того ни оуши приимати но аще кто хотѧше крстити сѧ не бранѧху но ругаху сѧ тому невѣрнымъ бо вѣра хреяньска оуродьство есть не смыслиша бо ни разумѣша во тьмѣ ходѧщии и не вѣдѧть славы гнсѧ ѡдобьлѣша бо ср҃ца ихъ оушима тѧжько слышати ѡчима видѣти реч бо соломанъ дѣлатели нечстивыхъ дѣлатель ѿ разума понеже звахъ вы и не послушасте мене прострохъ словеса и не внимасте но ѿмѣтасте моя свѣты моихъ же ѡбличении не внимасте възненавидѣша бо прмдрсть а страха гснѧ не изволиша ни хотѧху моихъ внимати свѣтъ подражаху же мои ѡбличенья якоже бо ѡльга часто га҃шеть азъ с҃ну мои б҃а познахъ и радую сѧ аще ты познаеши и радовати сѧ почнешь ѡнъ же не внимаше того г҃лѧ како азъ хочю инъ законъ прияти единъ а дружина сему смѣяти сѧ начнуть ѡна же нарече ему аще ты кртсиши сѧ вси имуть тоже створити ѡн же не послуша мт҃ре творѧше норовы поганьския не вѣдыи аще кто мрте не послушаеть в бѣду впадаеть якоже реч аще кто ѿца ли мт҃ре не послушаеть но см҃рть прииметь се же к тому гнѣваше сѧ на мт҃рь соломанъ бо реч кака и злыя приемлеть собѣ досаженье ѡбличая нчств поречеть тобе ѡбличенья бо нечствмъ мзолье суть не ѡбычаи злыхъ да не възненавидить тебе но ѡбаче любѧше ѡльга с҃на своего с҃тослава рькущи волѧ б҃жья да будеть аще б҃ъ хощеть помиловати род моего и землѣ рускиѣ да възложить имъ н ср҃це ѡбратити с къ б҃у якоже и мнѣ б҃ъ дарова и се рекши молѧше сѧ за с҃на и за люди по всѧ нощи и д҃ни кормѧщи с҃на своего до мужьства его и до взрас та его В лѣт ҂ѕ҃ у҃ ѯ҃ д В лѣт ҂ѕ҃ у҃ ѯ҃ е В лѣто ҂ѕ҃ у҃ ѯ҃ ѕ В лѣт ҂ѕ҃ у҃ ѯ҃ з В лѣт ҂ѕ҃ у҃ ѯ҃ и В лѣт ҂ѕ҃ ѯ҃ ѳ В лѣт ҂ѕ҃ у҃ о҃ В лѣт ҂ѕ҃ у҃ о҃ а В лѣт ҂ѕ҃ у҃ о҃ в Кнѧзю с҃тославу възрастъшю и възмужавшю нача вои совкуплѧти многи и храбры и легъко ходѧ аки пардусъ воины многи творѧше ходѧ возъ по собѣ не возѧше ни котьла ни мѧсъ варѧ но по тонку изрѣзавъ конину ли звѣрину ли или говѧдину на оуглех испекъ ядѧху ни шатра имѧше но подъкладъ пославъ и сѣдло в головахъ такоже и прочии вои его вси бѧх посылаше къ странамъ г҃лѧ хочю на вы ити и иде на ѡку рѣку и на волгу и налѣзе вѧтичи и реч вѧтичемъ кому дань даете ѡни же рѣша козаромъ по щьлѧгу и ѿ рала даемъ В лѣт ҂ѕ҃ у҃ Иде с҃тославъ на козары слышавше же козари изидша противу съ кнѧземъ своимъ каганомъ и съступиша с битъ ѡ бивши брани ѡдолѣ с҃тославъ козаромъ и град ихъ и бѣлу вежю взѧ ясы побѣди и касогы В лѣт ҂ѕ҃ у҃ о҃ д Вѧтичи побѣди стославъ и дань на нихъ възложи В лѣт ҂ѕ҃ у҃ о҃ е Иде с҃тославъ на дунаи и на болгары бившемъ сѧ ѡбоимъ ѡдолѣ с҃тославъ болгаромъ и взѧ городъ п҃ по дунаеви сѣде кнѧжа ту в переяславци емлѧ дань на грьцѣх В лѣт ҂ѕ҃ у҃ о҃ ѕ Придоша печенѣзи на руску землю первое а с҃тославъ бѧше переяславци и затвори сѧ волга въ градѣ со оунуки своими ярополкомъ и ѡльгомъ и володимеромъ въ градѣ киевѣ и ѡступиша градъ в силѣ велицѣ бещислено множьство ѡколо града и не бѣ льзѣ изъ града вылѣсти ни вѣсти послати изнемогаху же людье гладомъ и водою собравше сѧ людье ѡноя страны днѣпра в лодьяхъ ѡб ону страну стояху и не бѣ льзѣ внити в киевъ и ни единому ихъ ни изъ града к онѣмъ въстужіша людье въ градѣ и рѣша не ли кого иже бы моглъ на ѡну страну доити и реч имъ аще кто не приступить с утра предати сѧ имамъ печенѣгомъ и реч единъ ѡтрокъ азъ преиду и рѣша иди ѡн же изиде изъ града с уздою и ристаша сквозѣ печенѣги гл҃ѧ не видѣ ли конѧ никтоже бѣ бо оумѣя печенѣжьски и мнѧхуть и своего яко приближи сѧ к рѣцѣ сверга порты суну сѧ въ днѣпръ и побреде видѣвше же печенѣзи оустремиша сѧ на нь стрѣлѧюще его и не могоша ему ничтоже створити ѡни же видѣвше с оноя страны и приѣхаша в лодьи противу ему и взѧша и в лодью и прівезоша и къ дружинѣ и реч имъ аще не путе заоутра къ городу предати с хотѧть людье печенѣгомъ реч же воевода ихъ имѧнемъ прѣтичь подъступимъ заоутра в лодьях и попадше кнѧгиню и кнѧжичѣ оумчимъ на сю страну аще ли сего не створимъ погубити ны имать с҃тославъ яко быс заоутра всѣдъше в лодью протиоу свѣту и въструбиша вельми и людье въ градѣ кликнуша печенѣзи же мнѣша кнѧзѧ пришедша побѣгоша разно ѿ града и изиде ѡльга со оунуки и с людми к лодьѣ видѣвъ же се кнѧзь печенѣжьскии възрати сѧ единъ къ воеводѣ прѣтичю и реч кто се приде и реч ему лодья ѡноя страны и реч кнѧзь печенѣжьскии а ты кнѧзь ли еси ѡнъ же реч азъ есмь мужь его и пришелъ есмь въ сторожех по мнѣ идеть полкъ со кнѧземъ бе щисла множьство се же реч грозѧ имъ реч же кнѧзь печенѣжьскии къ прѣтичю буди ми другъ ѡнъ же реч тако створю и подаста руку межю собою и въдасть печенѣжьскии кнѧзь прѣтичю конь саблю стрѣлы ѡнъ же дасть ему бронѣ щитъ мечь ѿступища печенѣзи ѿ града и не бѧше льзѣ конѧ напоити на лыбеди печенѣзи и послаша кияне къ с҃тославу гл҃ще ты кнѧже чюжея земли ищеши и блюдеши а своея сѧ ѡхабивъ малы бо насъ не взѧша печенѣзи мт҃рь твою и дѣти твои аще не поидеши ни ѡбраниши насъ да паки ны возмуть аще ти не жаль ѡчины своея ни мт҃ре стары суща и дѣтии своих то слышавъ с҃тославъ вборзѣ всѣде на конѣ съ дружиною своею и приде киеву цѣлова мт҃рь свою и дѣти своя и съжали сѧ ѡ бывшемъ ѿ печенѣгъ и собра вои и прогна печенѣги в поли и быс миръ В лѣт ѕ҃ у҃ о҃ з Реч с҃тославъ къ мт҃ри своеи и къ болѧромъ своимъ не любо ми есть в киевѣ быти хочю жити с переяславци в дунаи яко то есть середа в земли моеи яко ту всѧ бл҃гая сходѧт сѧ ѿ грекъ злато паволоки вина ѡвощеве розноличныя и щехъ же из урогъ сребро и комони из руси же скора и воскъ медъ и челѧд реч ему волга видиши мѧ болное сущю камо хощеши ѿ мене ити бѣ бо разболѣла сѧ оуже реч же ему погребъ мѧ иди же яможе хочеши по трех дн҃хъ оумре ѡльга и плака сѧ по неи с҃нъ ея и внуци ея и людье вси плачемъ великомь несоша и погребоша и на мѣстѣ И бо заповѣдала ѡльга не творите трызны над собою бѣ бо имущи презвутеръ сеи похорони блж҃ную ѡльгу си быс предътекущия кртсьяньстѣи земли аки деньица предъ слн҃цмь и акі зорѧ предъ свѣтомъ си бо сьѧше аки луна в нощи тако и си в невѣрныхъ члв҃цхъ свѣтѧще сѧ аки бисеръ в калѣ кальни бо бѣша грѣх не ѡмовени крщ҃нмь ст҃мь си бо ѡмы сѧ купѣлью с҃тою и совлече сѧ грѣховною ѡдеже въ ветхаго чл҃вка адама и въ новыи адамъ ѡблече сѧ еже есть хсъ мы же рцѣмъ к неи ради сѧ руское познанье къ б҃у начатокъ примиренью примиренью быхомъ си первое вниде в цртсво нбсное ѿ руси сию бо хвалѧт рустие сн҃ве аки началницю ибо по смр҃ти молѧше б҃а за русь првд҃нхъ бо д҃ша не оумирают якоже реч соломанъ похвала прв҃днму възвеселѧт сѧ людье бссмртье бо есть памѧть его яко ѿ б҃а познавает сѧ и ѿ чл҃вкъ се бо вси чл҃вци прославлѧють видѧща лѧжащая в тѣлѣ на многа лѣт реч бо прр҃къ прославлѧющая мѧ прославлю ѡ сѧковых бо дв҃дъ гл҃ше в памѧт првд҃нкъ будеть ѿ слуха зла не оубоит сѧ готово ср҃це его оуповати гса оутверди сѧ ср҃це его и не подвижет сѧ соломанъ бо реч првд҃нци въ вѣки жиоуть и ѿ гса мьзда имь есть и строенье ѿ вышнѧго сего рад приимуть ц҃рствие красотѣ и вѣнець добротѣ ѿ руки гснѧ яко десницею покрыеть я и мышцею защитить я защитить бо есть сию блж҃ну вольгу ѿ противника и супостата дьявола В лѣт ҂ѕ҃ у҃ о҃ и Ст҃ославъ посади ярополка в киевѣ а ѡльга в деревѣхъ в се же времѧ придоша людье нооугородьстии просѧще кнѧзѧ собѣ аще не поидете к намъ то налѣземъ кнѧзѧ собѣ и реч к нимъ с҃тославъ а бы ношелъ кто к вамъ и ѿпрѣ сѧ ярополкъ и ѡлегъ и реч добрынѧ просите володимера володимеръ бо бѣ ѿ малуши ключницѣ ѡльзины сестра же бѣ добрынѧ ѡ҃ць же бѣ има малък любечанинъ бѣ добрына оуи володимеру и рѣша нооугородьци с҃тославу въдаи ны володимера ѡнъ же реч имъ вото вы есть и пояша нооугородьци володимера к собѣ и иде володимиръ съ брыною воемь своимь нооугороду а с҃тославъ переяславьцю В лѣт ҂ѕ҃ у҃ о҃ ѳ Приде с҃тославъ в переяславець и затвориша сѧ болгаре въ градѣ и излѣзоша болгаре на сѣчю противу с҃тославу и быс сѣча велика и ѡдалаху болъгаре и реч с҃тославъ воемъ своимъ оуже намъ сде пасти потѧгнемъ мужьски братья и дружино и къ вечеру ѡдолѣ с҃тославъ и взѧ градъ копьемъ и посла къ грекомъ гл҃ѧ хочю на вы ити взѧти градъ вашь яко и сеи и рѣша грьци мы недужи противу вамъ стати но возми дань на насъ и на дружину свою и повѣжьте ны колько васъ да вдамы по числу на главы се же рѣша грьци льстѧче подъ русью и реч имъ с҃тославъ есть насъ к҃ тысѧщь и приреч имъ с҃тославъ есть насъ к҃ тысѧщь и приреч і҃ тысѧщь бѣ бо руси і҃ тысѧщь то и пристроиша грьци р҃ тысѧщь на стослава и не даша дани и поиде с҃тославъ на греки и изидоша противу руси видѣвше же русь оубояша сѧ зѣло множьства вои и реч с҃тославъ оуже намъ нѣкамо сѧ дѣти волею и неволею стати противу да не посрамимъ землѣ рускіѣ но лѧжемъ костьми мертвы ибо срама не имамъ аще ли побѣгнемъ срамъ имамъ и не имамъ оубѣжати но станемъ крѣпко азъ же предъ вами поиду аще моя глава лѧжеть то промыслите собою и рѣша вои идеже глава твоя ту и свои главы сложимъ и исполчиша с русь и быс сѣча велика и ѡдолѣ с҃тославъ и бѣжаша грьци и поиде с҃тославъ ко граду воюя и грады разбивая яже стоя и до днешнѧго д҃не и созва ц҃рь болѧре своя в полату и реч имъ што створимъ яко не можемъ противу ему стати и рѣша ему болѧре посли к нему дары искусимъ и любьзнивъ ли есть злату ли павокамъ и посла к нему злато и паволоки и мужа м҃дра рѣша ему глѧдаи взора и лица его и смысла его ѡнъ же вземъ дары приде къ с҃тославу повѣдаша с҃тославу яко придоша грьци с поклономъ и реч въведѣте я сѣмо придоша и поклониша с ему положиша пред нимъ злато и паволоки и реч ст҃ославъ кромѣ зрѧ ѡтрокомъ своимъ схороните ѡни же придоша ко ц҃рю и созва ц҃рь болѧры рѣша же послании яко придохомъ к нему и вдахомъ дары и не зрѣ на нѧ и повелѣ схоронити и реч едінъ искуси и еще посли ему ѡружье ѡни же послуша его и послаша ему мечь и ино ѡружье и принесоша к нему ѡнъ же приимъ нача хвалити и любити и цѣлова ц҃рѧ придоша ѡпѧть ко ц҃рю и повѣдаша ему всѧ бывшая и рѣша болѧре лютъ се мужь хоче быти яко имѣнья не брежеть а ѡружье емлеть ими сѧ по дань и посла ц҃рь гл҃ѧ сице не ходи къ граду возми дань еже хощеши за маломъ бо бѣ не дошелъ ц҃рѧград ибо даша ему дань имашеть же и за оубьеныя гл҃ѧ яко род его возметь взѧ же и дары многы и възрати сѧ в переяславець с похволою великою видѣв же мало дружины своея реч в собѣ еда како прельстивше изъбьють дружину мою и мене бѣша бо многи погибли на полку и реч поиду в русь приведу боле дружинъ и посла слы ко цр҃ви въ деревьстрѣ бо бѣ ту ц҃рь рька сице хочю имѣти миръ с тобо твердъ и любовь се же слышавъ радъ быс и посла к нему дары больша первых с҃тославъ же прия дары и поча думати съ дружиною своею рька сице аще не створимъ мира со цр҃мъ а увѣсть ц҃рь яко мало насъ есть пришедше ѡступѧть ны въ градѣ а руска землѧ далеча а печенѣзи с нами ратьни а кто ны поможеть но створимъ миръ со цр҃мъ се бо ны сѧ по дань яли и то буди доволно намъ аще ли почнеть не оуправлѧти дани да из нова из руси совкупивше вои оумножавши поидемъ ц҃рюгороду люба быс рѣчь си дружинѣ и послаша лѣпшиѣ мужи ко цр҃ви и придоша въ деревъстръ и повѣдаша цр҃ви ц҃рь же наоутрия призва я и реч ц҃рь да гл҃ть сли рустии ѡни же рѣша тако гл҃ть кнѧзь нашь хочю имѣти любовь со цр҃мъ гречьскимъ свершеную прочая всѧ лѣт ц҃рь же радъ быс повелѣ писцю писати всѧ рѣчи с҃тославлѣ на харатью нача гл҃ти солъ всѧ рѣчи и нача писець писець писати гл҃а сице равно другаго свѣщанья бывшаго при с҃тославѣ велицѣмь кнѧзи рустѣмь и при свѣналъдѣ писано при фефелѣ синкелѣ и к ивану нарицаемому цѣмьскию ц҃рю гречьскому въ дерестрѣ мцса июлѧ въ д҃і индикта В лѣт ҂ѕ҃ у҃ о҃ ѳ Азъ с҃тославъ кнѧзь рускии якоже клѧхъ сѧ и оутвержаю на свѣщаньѣ семь роту свою хочю имѣти миръ и свершену любовь со всѧкомь и великимь цр҃мъ гречьскимъ съ васильемъ и костѧнтиномъ и съ б҃одохновеными ц҃рі и со всѣми людьми вашими и иже суть подо мною русь болѧре и прочии до конца вѣка яко николиже помышлю на страну вашю ни сбираю вои ни языка ни иного приведу на страну вашю и елико есть подъ властью гречьскою ни на власть корсуньскую и елико есть городовъ ихъ ни на страну болгарьску да аще инъ кто помыслить на страну вашю да и азъ буду противенъ ему и борю сѧ с нимъ якоже клѧхъ сѧ ко ц҃рмъ гречьскимъ и со мною болѧре и русь всѧ да схранимъ правая съвѣщанья аще ли ѡ тѣхъ самѣхъ прежереченыхъ съхранимъ азъ же и со мною и подо мною да имѣемъ клѧтву ѿ б҃а въ его же вѣруемъ в перуна и въ волоса скотья б҃а и да будемъ колоти яко золото и своимъ ѡружьемь да исѣчени будемъ се же имѣите во истину якоже створих нынѣ къ вамъ написахомъ на харатьи сеи и своими печатьми запечатахомъ створив же миръ с҃тославъ съ греки поиде в лодьях къ порогомъ и реч ему воевода ѡтень свѣнделъ поиді кнѧже на конихъ ѡколо стоять бо печенѣзи в порозѣх и не послуша его поиде в лодьяхъ и послаша переяславци къ печенѣгомъ гл҃ще се идеть вы стославъ в русь вземъ имѣнье много оу грекъ и полонъ бещисленъ съ малыми дружины слышавше же се печенизи заступиша пороги и приде с҃тославъ къ порогомъ и не бѣ льзѣ проити порогъ и ста зимовати в бѣлобережьи и не бѣ оу них брашна оуже и бѣ гладъ великъ яко по полугрівнѣ глава конѧча и зимова с҃тославъ ту веснѣ же приспѣвъши В лѣт ҂ѕ҃ у҃ п҃ Поиде с҃тославъ в пороги и нападе на нь курѧ кнѧзь печенѣжьскии и оубиша с҃тослава взѧша главу его и во лбѣ его съдѣлаша чашю ѡковаше лобъ его и пьяху по немь свѣналдъ же приде кіеву къ ярополку и всѣх лѣтъ кнѧженья с҃тославлѧ лѣт к҃ и и҃ В лѣт ҂ѕ҃ у҃ п҃ а Нача кнѧжити ярополкъ В лѣт ҂ѕ҃ у҃ п҃ в В лѣт ҂ѕ҃ у҃ п҃ г Ловъ дѣюще свѣналдичю именемъ лютъ ишедъ бо ис киева гна по звѣри в лѣсѣ и оузрѣ и ѡлегъ и реч кто се есть и рѣша ему свѣналдичь и заѣхавъ уби и бѣ бо ловы дѣя ѡлегъ и ѡ то быс мю ими ненависть ярополку на ѡльга и молвѧше всегда ярополку свѣналдъ поиди на братъ свои и прими волость его хотѧ ѿмьстити с҃ну своему В лѣт ҂ѕ҃ у҃ п҃ д В лѣт ҂ѕ҃ у҃ п҃ е Поиди ярополкъ на ѡлга брата своего на деревьску землю и изиде противу его ѡлегъ и вполчита сѧ ратившема сѧ полкома побѣди ярополкъ ѡльга побѣгъшю же ѡльгу с вои с вои своими въ градъ рекомыи вручии бѧше чересъ гроблю мостъ ко вратотомъ граднымъ тѣснѧче сѧ другъ друга пихаху въ гроблю и спехнуша ѡльга с мосту в дебрь падаху людье мнози и оудавиша кони чл҃вци и въшедъ ярополкъ въ градъ ѡльговъ перея власть его и посла искатъ брата своего искавъше его не ѡбрѣтоша и реч единъ деревлѧнинъ азъ видѣхъ яко вчера спехнуша с мосту и посла ярополкъ искатъ брата и влачиша трупье изъ гробли ѿ оутра и до полуд҃не и налѣзоша и ѡльга высподи трупья внесоша и и положиша и на коврѣ и приде ярополкъ надъ немъ плака сѧ вижь сего ты еже еси хотѣлъ и погребоша ѡльга на мѣстѣ оу города вручога и есть могила его и до сего д҃не оу вручего и прия власть его ярополкъ оу ярополка же жена грекини бѣ и бѧше была черницею бѣ бо привелъ ѡц҃ь его с҃тославъ и вда ю за ярополка красоты ради лица ея слышав же се володимъръ в новѣгородѣ яко ярополкъ оуби ѡльга оубояв сѧ бѣжа за море а ярополкъ посадники своя посади в новѣгородѣ и бѣ володѣя единъ в руси В лѣт ҂ѕ҃ у҃ п҃ ѕ В лѣт ҂ѕ҃ у҃ п҃ з В лѣт ҂ѕ҃ у҃ п҃ и Приде володимиръ съ варѧги нооугороду и реч посадникомъ ярополчимъ идѣте къ брату моему и рцѣте ему володимеръ ти иде на тѧ пристраваи сѧ противу битъ сѧ и сѣде в новѣгородѣ и посла ко рогъволоду полотьску гл҃ѧ хочю пояти тъчерь твою собѣ женѣ ѡнъ же реч тъчери своеи хочеши ли за володимера ѡно же реч не хочю розути робичича но ярополка хочю бѣ бо рогъволодъ прішелъ и заморья имѧше власть свою в полотьскѣ а туры туровѣ ѿ негоже и туровци прозвшаа сѧ и придоша ѡтроци володимерови и повѣдаша ему всю рѣчь рогънѣдину и дъчерь рогъволожю кнѧзѧ полотьскаго володимеръ же собра вои многи варѧги и словѣни чюдь и кривичи и поиде на рогъволода в се же времѧ рогънѣдь вести за ярополка и приде володимеръ на полотескъ и оуби рогъволода и с҃на его два и дъчерь его поя женѣ и поиде на ярополка и приде володимеръ киеву съ вои многи и не може ярополкъ стати противу и затвори сѧ киевѣ с людми своими и съ блудомъ стояше володимеръ ѡбрыв сѧ на дорогожичи межю дорогожичемъ и капичемъ и есть ровъ и до сего дне володимеръ же посла къ блуду воеводѣ ярополчю съ лестью гл҃ѧ поприяи ми аще оубью брата своего имѣти тѧ хочю во ѡ҃ца мѣсто и многу честь возьмешь ѿ мене не язъ бо почалъ братью бити но ѡнъ азъ же того оубоявъ сѧ придохъ на нь и реч блудъ къ посломъ володимеримь азъ буду тобѣ в ср҃це и въ приязньство ѡ злая лесть члвчска якоже дв҃дъ гл҃ть ядыи хлѣбъ мои възвеличилъ есть на мѧ лесть се бо лукавьствоваше на кнѧзѧ своего лестью и паки языки своими льстѧху сѧ суди имъ б҃е да ѿпадуть ѿ мыслии своих по множьству нечестья ихъ изрѣнья их яко прогнѣваша тѧ гси и пакі то же реч дв҃дъ мужь въ крови льстивъ не припловить днии своих се есть свѣтъ золъ иже свѣщевають на кровопролитье то суть неистовии иже приемше ѿ кнѧзѧ или ѿ гѡспдсна своего честь ли дары ти мыслѧть ѡ главѣ кнѧзѧ своего на пагубленье горьше суть бѣсовъ таковии се бо быс повиненъ крови тои се бо блудъ затвори сѧ съ ярополкомъ льстѧ ему слаше къ володимеру часто велѧ ему пристрѧпати къ граду бранью а самъ мыслѧ оубити ярополка гражены же не бѣ льзѣ оубити его блудъ же не възмогъ како бы погубити и замысли лестью велѧ ему излазити на брань изъ града льстѧче же блудъ ярополку кияне слют сѧ къ володимеру гл҃юще приступаи къ граду яко предамы ти ярополка побѣгни за градъ и послуша его ярополкъ изъбѣгъ пред нимъ затвори сѧ въ градѣ родьни на оусть рѣки а володимеръ вниде в киевъ и ѡсѣде ярополка в роднѣ и бѣ гладъ великъ в немь есть притча и до сего д҃не бѣда аки в роднѣ и реч блудъ ярополку видиши колько воин у брат твоего нама ихъ не перебороботи твори миръ съ братомъ своимъ льстѧ подъ нимъ се реч и реч ярополкъ такъ буд и посла блудъ къ володимеру сице гл҃ѧ яко сбысть сѧ мысль твоя яко пріведу к тобѣ ярополка и пристрои оубити и и володимеръ же то слышавъ въшедъ въ дворъ теремныи ѡтень ѡ немже преже сказахомъ сѣде ту съ дружиною своею и реч блудъ ярополку поиди къ брату своему и рьч ему что ми ни вдаси то язъ прииму поиде же ярополкъ реч же ему варѧжько не ходи кнѧже оубьють тѧ побѣгни в печенѣги и приведеши ми и не послуша его и приде ярополкъ къ володимеру яко полѣзе въ двери и подъяста и два варѧга мечьми подъ пазусѣ блудъ же затвори двери и не да по немъ ити своимъ и тако оубьенъ быс ярополкъ бѣжа съ двора в печенѣги и ѡдва приваби и заходивъ к нему ротѣ володимеръ же залеже жену братьню грекиню и бѣ непраздна ѿ нея же роди сѧ с҃тополкъ ѿ грѣховьнаго бо корени золъ плодъ бываеть понеже бѣ была м҃ти его черницею а второе володимеръ залеже ю не по браку прелюбодѣи быс оубо тѣмь и ѡц҃ь его не любѧше бѣ бо ѿ двою ѡц҃ю ѿ ярополка и ѿ володимера посемь рѣша варѧзи володимеру се града нашь и мы прияхомъ е да хочемъ имати ѡкупъ на них по. в҃ гривнѣ ѿ чл҃вка и реч имъ володмеръ пождѣте да же вы куны сберуть за мцсь ждаша за мѣсѧць и не дасть имь и рѣша варѧзи сольстилъ еси нами да покажи ны путь въ греки ѡнъ же реч имъ идѣте и избра ѿ нихъ мужи добры смыслены и добры и раздая имъ грады прочии же идоша ц҃рюграду въ греки и посла пред ними слы гл҃ѧ сице ц҃рю се идуть к тебѣ варѧзи не мози их держати въ градѣ ѡли то створѧть ти зло яко и сде но расточи я разно а сѣмо не пущаи ни единого и нача кнѧжити володимеръ въ киевѣ единъ и постави кумиры на холму внѣ двора теремнаго перуна древѧна а главу его сребрену а оусъ златъ и хърса дажьб҃а и стриб҃а и симарьгла и мокошь жрѧху имъ наричюще я б҃ы привожаху с҃ны своя и дъщери и жрѧху бѣсомъ ѡсквернѧху землю теребами своими и ѡскверни сѧ кровьми землѧ руска и холмо тъ но прбл҃гии б҃ъ не хотѧ смр҃ти грѣшникомъ на томъ холмѣ ныне цр҃ки стоить ст҃го василья етсь -коже послѣди скажемъ мы же на преднее възратим сѧ володимеръ же посади добрыну оуя своего в новѣгородѣ и пришедъ добрына нооугороду постави кумира надъ рѣкою волховомъ и жрѧху ему людье нооугородьстіи аки б҃у и бѣ же володимеръ побѣженъ похотью женьскою и быша ему водимыя рогънѣдь юже посади на лыбеди идеже ныне стоить сельце предъславино ѿ неяже роди д҃ с҃ны изеслава мьстислава ярослава всеволода а в҃ тчери ѿ грекинѣ с҃тополка ѿ чехинѣ вышеслава а ѿ другоѣ с҃тослава и мьстислава а ѿ болгарыни бориса и глѣба а наложьниць бѣ оу него т҃ вышегородѣ а. т҃ в болгарѣх а. с҃ на берестовѣ в селци еже зооуть ныне берестовое и бѣ несытъ блуда приводѧ к собѣ мужьски жены и дв҃цѣ растьлѧя бѣ бо женолюбець якоже и соломанъ бѣ бо рече оу соломана женъ. ѱ҃ а наложниць. т҃ мудръ же бѣ а на конець погибе се же бѣ невѣголосъ а на конець ѡбрѣте спснье велии г҃ь и велья крѣпость его и разуму его нѣс конца зло бо есть женьская прелесть якоже рече соломанъ покаяв сѧ ѡ женах не вънимаи злѣ женѣ медъ бо каплеть ѿ оустъ ея жены любодѣици во времѧ наслажаеть твои гортань послѣди же горчае золчи ѡбрѧщють прилѣплѧюще сѧ еи смр҃ть въ вадъ на пути въ животьныя не находить блудная же теченья ея не бл҃горазумна се же рече соломанъ о прелюбодѣицах ѡ добрыхъ женах реч драгъши есть каменья многоцѣньна радует сѧ ѡ неи мьжь ея дѣеть бо мужеви своему бл҃го все житье ѡбрѣтши же лну весны творить бл҃гопотребная рукада своима владеть яко корабль куплю дѣющю и сбираеть ѡсобь б҃атьство и въставъ и ѿ нощи и даеть брашно ему и дѣла равнымъ видѣвши стѧжанье куповаше ѿ дѣлъ руку своею насадить тѧжанье препоясавши крѣпко чресла своя и оутверди мышцю свою на дѣло и вкуси яко добро есть дѣлати и не оугасаеть свѣтилникъ ея всю нощь руцѣ свои простираеть на полезьная локъти своя оустремлѧеть на вретено руцѣ свои простираеть оубогому плодъ же простре нищему не печет сѧ мужь ея ѡ дому своемь егда гдѣ будеть вси свои ея ѡдѣни будуть суба ѡдѣнья сворить мужеви своему ѡчерьвлена и багрѧна собѣ ѡдѣнья взоренъ бываеть во вратѣхъ мужь ея внегда аще сѧдеть на сонмищи съ старци и съ жители земли ѡпоны створи и ѿдасть в куплю оуста же свои ѿверзе смыслено в чинъ молвить языкъмь своимъ въ прѣпость и в лѣпоту ѡблече млстню же ея въздвигъшю чада ея и ѡбогатиша и мужь ея похвали ю жена бо разумлива блгсвна есть боязнь бо всю да похвалить дадите еи ѿ плода оустьну ея да хвалѧть во вратѣх мужа ея В лѣт ҂ѕ҃ у҃ п҃ ѳ Иде к лѧхомъ и зая грады их перемышль червенъ и ины грады еже суть и до сего д҃не подъ русью в семже лѣтѣ и вѧтичи побѣди и възложи на нь дань ѿ нѧоуга якоже и ѡ҃ць его имаше В лѣт ҂ѕ҃ у҃ ҁ҃ заратиша сѧ вѧтичи и иде на нѧ володимиръ и побѣди е второе:: В лѣт ҂ѕ҃ у҃ ҁ҃ а Иде володимеръ на явтѧги и побѣд явтѧги и взѧ землю их и иде киеву и творѧше потребу кумиромъ с людми своими и рѣша старци и болѧре мчемъ жребии мечемъ жребии на ѡтрока и дѣвицю на негоже падеть того зарѣжемъ б҃мъ бѧше варѧгъ единъ и бѣ дворъ его идеже есть цр҃ки с҃тая б҃ца юже сдѣла володимеръ бѣ жа варѧгъ то пришелъ изъ грекъ держаше вѣру хесяньску и бѣ оу него с҃нъ красенъ лицемъ и д҃шею на сего паде жребии по зависти дьяволи не терпѧшеть бо дьяволъ власть имы надо всѣми и се бѧше ть ему аки тернъ в ср҃ци тьщаше сѧ потребити ѡканьныи и наоусти люд рѣша пришедше послании к нему яко паде жребии на с҃нъ твои изволиша бо и б҃зи собѣ да створимъ потребу б҃мъ и реч варѧгъ не суть бо б҃зи на древо днсь есть а оутро изъгнееть не ядѧть бо ни пьют ни молвѧт но суть дѣлани руками в деревѣ а б҃ъ есть единъ емуже служат грьци и кланѧют сѧ иже створилъ н҃бо и землю звѣзды и луну и сл҃нце и чл҃вка далъ есть ему жіт на земли а си б҃зи что сдѣлаша сами дѣлани суть не дамъ с҃на своего бѣсомъ ѡни же дшшее повѣдаше людемъ ѡни же вземше ѡружье поидоша на нь и розъяша дворъ ѡколо его ѡнъ же стояше на сѣнех съ сн҃мъ своимъ рѣша ему вдаи с҃на своего да вдамы б҃мъ ѡнъ же реч аще суть б҃зи то единого собе послють б҃а да имуть с҃нъ мои а вы чему претребуете и бликнуша и посѣкоша сѣни под нима и тако побиша я и не свѣсть никтоже гдѣ положиша я бѧху бо тогда чл҃вци невѣголоси и погани дьяволъ радваше сѧ сему не вѣдыи яко близь погибель хотѧше быти ему тако бо тщаше сѧ погубити родъ хесяскии но прогонимъ бѧше х҃мъ чтснмъ и в онѣх странахъ сде же мнѧше с ѡканьныи яко сде ми есть жилище сде бо не суть апсли оучили ни прр҃ци прорекли не и вѣдыи прр҃ка глща и нарекъ не люди моя люди моя ѡ аплх бо реч во всю землю изидоша вѣщанья их и в конець вселеныя гл҃и ихъ аще и тѣлом апсли не суть не были но оученья ихъ аки трубы гласѧть по вселенѣи в цр҃квхъ имьже оученьемь побѣжаемъ противнаго врага попирающе подъ нози якоже попраста и си ѡтѣника приемше вѣненцьь нбсныи съ ст҃ми мч҃нки и прв҃дники В лѣт ҂ѕ҃ у҃ ҁ҃ в Иде володимеръ на радимичи бѣ оу него воевода волъчии хвостъ и посла и володимеръ передъ собою волъчья хвоста сърѣте е на рѣцѣ пищанѣ и побѣди радимичѣ волъчии хвостъ тѣмь и русь корѧт сѧ радимичемъ гл҃юще пищаньци волъчья хвоста бѣгають быша же радимичи ѿ рода лѧховъ прешедъше ту сѧ вселиша и платѧть дань руси повозъ везуть и до сего д҃не В лѣт ҂ѕ҃ у҃ ҁ҃ г Иде володимеръ на болгары съ добрыною съ воемъ своимъ в лодьях а торъки берегомъ приведе на коних и побѣди болары реч добрына володимеру съглѧдахъ колодникъ ѡже суть вси в сапозѣх симъ дани намъ не даяти поидемъ искатъ лапотниковъ и створи миръ володимеръ съ болгары и ротѣ заходиша межю собѣ и рѣша болгаре толи не будеть межю нами мира елико камень начнеть плавати а хмель почнет тонути и приде володимеръ киеву В лѣт ҂ѕ҃ у҃ ҁ҃ д Придоша болъгары вры бохъмичѣ гл҃ще яко ты кнѧзь еси мудръ и смысленъ не вѣсі закона но вѣруи в законъ нашь и поклони сѧ бохъмиту и реч володимеръ како есть вѣра ваша ѡни же рѣша вѣруемъ б҃у а бохмитъ ны оучить гл҃ѧ ѡбрѣзати оуды таиныя и свинины не ясти вина не пити дасть бохмитъ комуждо по семидесѧтъ жнеъ красныхъ исбереть едину красну и всѣх красоту възложить на едину та будеть емѹ жена иде же реч достоить блудъ творити всѧкъ на семь свѣтѣ аще буде кто оубогъ то и томо и ина многа лесть еяже нѣ льзѣ псати срама рад володимеръ же слоушаше ихъ бѣ бо самъ любѧ жены и блуженье многое послушаше сладко но се ему бѣ нелюбо обрѣзанье оудовъ и ѡ неяденьи мѧсъ свиныхъ а ѡ питьи ѡтинудь рька руси есть веселье питье не можемъ бес того быти потомъ же придоша нѣмьци гл҃юще придохомъ послании ѿ папежа и рѣша ему реклъ ти тако папежь землѧ твоя яко и землѧ наша а вѣра ваша не яко вѣра наша вѣра бо наша свѣтъ есть кланѧем сѧ и б҃у еже створилъ нб҃о и землю звѣзды м҃ць и всѧко дх҃нье а б҃зи ваши древо суть володимеръ же реч кака заповѣдь ваша ѡни же рѣша пощенье по силѣ аще кто пьеть или ясть то все въ славу б҃жью реч оучитель нашь павел реч же володимеръ нѣмцемъ идѣте ѡпѧть яко ѡці наши сего не прияли суть се слышавше жидове козарьстии придоша рекуще слышахомъ яко приходиша болгаре и хесяне оучаще тѧ кто же вѣрѣ своеи хесяне бо вѣрують егоже мы распѧхомъ а мы вѣруемъ единому б҃у аврамову исакову яковлю и реч володимеръ что есть законъ вашь ѡни же рѣша ѡбрѣзати сѧ свинины не ясти ни заячины суботу хранити ѡн же реч то гдѣ есть землѧ ваша ѡни же рѣша въ ерслмѣ ѡнъ же реч то тама ли есть ѡни же рѣша разъгнѣва сѧ б҃ъ на ѡ҃ци наши и расточи ны по странамъ грѣхъ рад наших и предана быс землѧ наша хесяномъ ѡн же реч то како вы инѣх оучители сами ѿвержени ѿ б҃а и расточени аще бы б҃ъ любилъ васъ и законъ вашь то не бысте росточе по чюжимъ землѧмъ еда намъ тоже мыслите прияти:: Посемь же прислаша грьци къ володимеру философа гл҃ще сице слышахомъ яко приходили суть болгаре оучаще тѧ прияти вѣру свою ихъже вѣра ѡсквернѧеть н҃бо и землю иже суть проклѧти паче всѣх чл҃вкъ оуподоблеше с содому и гомору на неже пусти гсь каменье горюще и потопи я и погрѧзоша яко и сихъ ѡжидаеть д҃нь погибели их егда придеть б҃ъ судитъ земли и погубѧть всѧ творѧщая безаконья и скверны дѣющия си бо ѡмывають ѡходы своя в ротъ вливають и по брадѣ мажют сѧ поминають бохмита такоже и жены ихъ творѧть туже скверну и ино пуще ѿ совкупленья мужьска и женьска вкушають си слышавъ володимеръ блюну на землю рекъ нечисто есть дѣло реч же философъ слышахом же и се яко приходиша ѿ рима пооучитъ васъ к вѣрѣ своеи ихъже вѣра маломь с нами разъвращена служать бо ѡпрѣсноки рекше ѡплатки ихъже б҃ъ не преда но пове хлѣбомъ служити и преда апслмь приемъ хлѣбъ се есть тѣло мое ломимое за вы такоже и чашю приемъ реч се есть кровь моя новаго завѣта си же того не творѧть суть не б҃ы правили вѣры реч же володимеръ придоша ко мнѣ жидове гл҃ще яко нѣмци и грьци вѣрують ѥгоже мы распѧхомъ философъ же реч въ истину в того вѣруемъ тѣхъ бо пр҃рци прорѣцаху яко б҃у родити сѧ а друзии распѧту быти и погребену а въ г҃.и д҃нь вскрснти и на нб҃са взиде ѡни же пр҃рки избиваху другия претираху егда же сбысть сѧ прореченье сихъ съниде на землю и распѧтье прия и въск҃рсъ на нб҃са взиде на сихъ же ѡжидаше покаянья за м҃ и за ѕ҃ лѣт и не покаяше сѧ и посла на нѧ римлѧны грады ихъ разбиша и самы расточиша по странамъ и работають въ странах реч же володимеръ то что ради сниде б҃ъ на землю и страсть такою прия ѿвѣщав же философъ реч аще хощеши послушати да ска ти из начала чьсо ради сниде б҃ъ на землю володимеръ же реч послушаю рад и нача философъ гл҃ти сице Въ начало створи б҃ъ нб҃о и землю въ первыи д҃нь и в҃.и д҃нь створи твердь яже есть посреди воды сегоже д҃не раздѣлиша сѧ воды полъ ихъ взиде надъ твердь а полъ ихъ подъ твердь а въ .г҃.и д҃нь створи море и рѣки и источники и сѣмѧна въ д҃.и д҃нь сл҃нце и луну и звѣзды и украси б҃ъ нб҃о видѣв же первыи ѿ ан҃глъ старѣишина чину ан҃глку помысли въ себе рекъ сниду на землю и преиму землю и буду подобенъ б҃у и поставлю прстлъ свои на ѡблацѣх сѣверьскихъ и ту абье сверже и с нб҃се и по немь подоша иже бѣша подъ нимъ чинъ десѧтыи бѣ же имѧ противнику сотонаилъ в негоже мѣсто постави старѣишину михаила сотона же грѣшивъ помысла своего и ѿпадъ славы первое наречт сѧ противникъ б҃у посем же въ е҃.и дн҃ь створи б҃ъ киты и рыбы гады и птица пернатыя въ ѕ҃.и же д҃нь створи б҃ъ звѣри и скоты и гады земныя створи же и чл҃вка въ з҃.и же д҃нь почи б҃ъ ѿ дѣлъ своихъ иже есть субота и насади б҃ъ раи на въстоцѣ въ едемѣ въведе ту члв҃ка егоже созда и заповѣда ему ѿ древа всѧкого ясти ѿ древа же единого не ясти еже есть разумѣти добру и злу и бѣ адамъ в раи видѧше б҃а и славѧше егда ан҃гли славѧх и възложи б҃ъ на адамъ снъ и оуспе адамъ и взѧ б҃ъ едино ребро оу адама створи ему жену и въведе ю в раи ко адаму и реч адамъ се кость ѿ кості моея а плоть ѿ плоти моея си нареч сѧ жена и нареч адамъ скотомъ и птицамъ имѧна звѣремъ и гадомъ и самѣма ан҃глъ повѣда имѧна и покори б҃ъ адаму звѣри и скоты и ѡбладаше всѣми и послушаху его видѣвъ же дьяволъ яко почти б҃ъ чл҃вка възавидѣвъ ему преѡбрази сѧ въ змию и приде къ евзѣ и реч еи почто не яста ѿ древа сущаго посредѣ рая и реч жена къ змиѣ реч бъ не имата ясти а ли да оумрета см҃ртью и реч змия к женѣ см҃ртью не оумрета вѣдѧше бо б҃ъ яко в онже д҃нь яста ѿ него ѿверзета сѧ ѡчи ваю и будета яко и б҃ъ разумѣюще добро и зло и видѣ жена яко добро древо въ ядь и вземши снѣсть и вдасть мужю своему и яста и ѿверзоста сѧ ѡчи има и разумѣста яко нага еста и съшиста листвиемь смоковьнымь препоясанье и реч б҃ъ проклѧта землѧ в дѣлѣхъ твоих и в печали яси всѧ д҃ни живота своего и реч гсь б҃ъ како прострета руку и возмета ѿ древа животьнаго и живета въ вѣки и игзнъа гсь б҃ъ адама из рая и сѣде прѧмо из раѧ плача сѧ и дѣлая землю и порадова сѧ сотона ѡ проклѧтьи землѧ се на ны первое паденье и горкии ѿвѣтъ ѿпаденье ан҃гльскаго житья роди адамъ каина и авелѧ бѣ каинъ ратаи а авель пастухъ и несе каинъ ѿ плода земли къ б҃у и не прия б҃ъ даровъ его авель же принесе ѿ агнець первенець и прия б҃ъ дары авлеелы сотона же влѣзе в каина и пострѣкаше каина оубити авелѧ и реч каинъ изидѣте на поле авелю яко изидосте въста каинъ и хотѧше оубити и и не оумѧше како оубити и и реч ему сотона возми камень и удари и вземъ камень и оуби и и реч б҃ъ каину кде есть братъ твои ѡн же реч еда стражь есмь брату своему и реч б҃ъ кровь брата твоего вопьеть ко мнѣ будеши стенѧ и трѧса сѧ до живота своего адамъ же и евга плачюща сѧ бѣста и дьяволъ радоваше с рька се егоже б҃ъ почти азъ створил ему ѿпасти б҃а и се нынѣ плачь ему налѣзохъ и плакаста сѧ по авели лѣт л҃ и не съгни тѣло его и не оумѧста его погрести и повелѣньемь бьжмь птенца в҃ прилетѣста единъ ею оумре единъ же ископа яму и вложи оумр҃шаго и погребе и видѣвша же се адамъ и евга ископаста яму и вложиста авелѧ и погребоста съ плачемъ быв же адамъ лѣт с҃ и л҃ роди сифа и в҃ тщери и поя едину каинъ а другую сифъ и ѿ того ч҃лцви расплодиша сѧ и оумножиша сѧ по земли и не познаша створьшаго я исполниша сѧ блуда и всѧкоя нечстоты и оубииства и завивисти живѧху скотьски чл҃вци бѣ нои единъ праведенъ в родѣ семь и роди г҃ с҃ны сима хама афета и реч б҃ъ но имать дхъ мои пребываті в чл҃вцхъ и реч да потреблю егоже створихъ ѿ члвка до скота и реч гсь б҃ъ ноеви створи ковчегъ в долготу локотъ т҃ а в ширину п҃ а възвышие л҃ локотъ ибо локтемъ сажень зовуть дѣлаему же ковчегу за р҃ лѣт и повѣдаше нои яко быти потопу и посмѣхаху сѧ ему егда сдѣла ковчегъ и реч гсь ноеви вълѣзи ты и жена твоя и сн҃ве твои и снохи твои въведи к собѣ по двоему ѿ всѣх скотъ и ѿ всѣх птиць и ѿ всѣх гадъ и въведе нои яже заповѣда ему б҃ъ наведе б҃ъ потопъ на землю потопе всѧка плоть и ковчегъ плаваше на водѣ егда же посѧче вода изълѣзе нои и сн҃ве его и жена его ѿ сихъ расплоди с землѧ и быша чл҃вци мнози единоглсни и рѣша другъ къ другу съзижемъ столпъ до нб҃се начша здати и реч б҃ъ се оумножиша сѧ чл҃вци и помысли их суетьни и сниде б҃ъ и размѣси языки на о҃ и в҃ языка адамовъ же бысть языкъ не ѡтѧтъ оу авера ты бо единъ приложи сѧ къ безумью их рекъ сице аще бы члв҃кмъ б҃ъ реклъ на н҃бо столпъ дѣлати то повелѣлъ бы самъ б҃ъ словомъ якоже створи нб҃са землю море всѧ видимая и невидимая сего ради того языкъ не премѣ сѧ ѿ сего суть еврѣи на о҃ и единъ язкыъ раздѣлиша с и разидоша сѧ по странамъ и кождо своя норовы прияша по дьяволю оученью ѡви рощенье кладеземъ и рѣкамъ жрѧх и не познаша б҃а ѿ адама же и до потопа лѣт ҂в҃ с҃ м҃ в҃ а ѿ потопа до раздѣленья языкъ лѣт ф҃ к҃ ѳ҃ Посемь же дьяволъ в болшее прельщенье вверже чл҃вки и начаша кумиры творити ѡви древнѧы ѡви мѣдѧны а друзии мрамарѧны а иные златы и сребрены кланѧху с и привожах с҃ны своя и дъщери и закаху прид ними и бѣ всѧ землѧ ѡсквернена началникъ бо бѧше кумиротворенью серукъ творѧшь бо кумиры во имѧна мр҃твхъ чл҃вкъ ѡвѣмъ бывшимъ цр҃мъ другомъ храбрымъ и волъхвомъ и женамъ прлбд҃ицамъ се же серухъ роди фара фара же род г҃ с҃ны аврама и нахора арона фара же твори кумиры навыкъ оу ѡ҃ца своего аврамъ же прише въ вумъ возрѣ на н҃бо и видѣ звѣзды и н҃бо и реч во истину то есть б҃ъ а иже творилъ ѡ҃ць мои прельщаеть чл҃вки и реч аврамъ искушю б҃а и ц҃рѧ своего и реч что ѡче прельщаеши чл҃вки творѧ кумиры древѧны то есть б҃ъ иже створи н҃бо и землю приимъ аврамъ ѡгнь зажьже идолы въ храминѣ видѣвъ же аронъ брат аврамовъ ревнуя по идолѣх хотѣвъ вымчати идолы и самъ съгорѣ ту аронъ и оумре пред ѡ҃цемъ предъ симъ бо не бѣ оумиралъ с҃нъ предъ ѡц҃мь но ѡ҃ць предъ сн҃мъ ѿ сего начаша оумирати сн҃ве предъ ѡц҃мь предъ симъ бо не бѣ оумиралъ с҃нъ предъ ѡц҃мь но ѡ҃ць предъ с҃нмъ возлюби б҃ъ аврама и реч б҃ъ авраму изиди из дому ѡ҃ца своего в землю в нюже ти покажю и створю тѧ въ языкъ великъ блгсвть тѧ колѣна земьная и створи аврамъ якоже заповѣда ему б҃ъ и поя аврамъ с҃новца своего лота бѣ бо ему лотъ шюринъ и сн҃вць бѣ бо аврамъ поялъ братьню тьщерь ароню сару и приде в землю хананѣиску къ дубу высоку и реч б҃ъ ко авраму сѣмени твоему дамь землю сию и поклони сѧ аврамъ б҃у аврамъ же бѣша лѣт о҃ и е҃ егда изиде ѿ хараѡна бѣ же сара неплоды болѧщи неплодскимь реч сара авраму влѣзи къ рабѣ моеи и поемши сара агарь въдасть ю мужю своему и влѣзъ аврамъ к огари зачатъ и роди с҃на агарь и прозва аврамъ измаиломь аврамъ бо лѣт п҃ и ѕ҃ егда роди с измаилъ посем же заченши сара род с҃на и нареч имѧ ему исакъ и повелѣ б҃ъ авраму ѡбрѣзати ѡтроча и ѡбрѣза и въ и҃ д҃нь возлюби б҃ъ аврама и племѧ его и нареч я в люди себе и ѿлучи я ѿ языкъ нарекъ я лди своя сему же исаку възмогъшю авраму же жившю лѣт р҃ и о҃ и е҃ и оумре и погребенъ быс исаку же бывшю лѣт ѯ҃ и роди в҃ с҃на исава и якова исавъ же быс лукавъ а яковъ прв҃днъ се же яковъ работа оу оуя своего изо тщере его изъ меньшеѣ лѣт з҃ и не даст ему ея лава оуи его рекъ старѣшюю поими и вдасть ему лию старѣишюю а изъ другоѣ реклъ ему другую з҃ лѣт ѡнъ же работа другую з҃ лѣт изъ рахили и поя собѣ в҃ сестреници ѿ неюже роди и҃ сн҃въ рувима семевона львгию июду изахраа и заоулона иѡсифа и веньамида и ѿ робу двою дана нефталима гада и асира и ѿ сихъ расплодиша ся жидове ияковъ же сниде въ еюпетъ сыи лѣт р҃ и л҃ с родомъ своимъ числомъ ѯ҃ и е҃ д҃шь поживе же въ еюптѣ лѣт з҃і и оуспе и поработиша племѧ его за у҃ лѣт по сихъ же лѣтъ възмогоша людье жидовьстии и оумножиша сѧ и насилѧху имъ еюптѧне работою в си же времяна роди ся моисѣи въ жидѣхъ иже хощеть погубити еюпетъ ту абье повелѣ ц҃рь ражающая сѧ дѣти жидовьския въметати в рѣку м҃ти же моисѣева оубоявши с сего губленья вземши младенець вложи и в карабьицю и несъши постави в лузѣ в се же времѧ сниде дъщи фараѡнова ферьмуфи купат сѧ видѣ ѡтроча плачюще взѧ е и пощадѣ и нареч имѧ ему моисѣи и всокрми быс ѡтроча красно и быс лѣт д҃ и приведе дъщи фараѡнѧ ко ѡ҃цю своему видѣвъ же моисѣя фараѡнъ нача любити ѡтроч моисии же хапая сѧ за шию срони вѣнець съ главы цр҃вы и попра и видѣвъ же волъхвъ и реч цр҃ви ѡ ц҃рю погуби ѡтроча се аще ли не погубишь имать погубити всего еюпта и не послуша его ц҃рь но паче повелѣ не погубити дѣтии жидовьских моисѣеви же възмогъшю быс великъ в дому фараѡни бывшю цр҃ви иному взавидѣша ему болѧре моисии же оубивъ еюптѧнина ѡбидѧщаго еврѣянина бѣжа изъ еюпта и приде в землю мадьяньску и ходѧ по пустыни и наоучи сѧ ѿ анг҃ла гаврила ѡ бытьи всего мира и ѡ первѣмь чл҃вцѣ яже суть была по немъ по потопѣ и ѡ смѣшеньи языка аще кто колько лѣтъ былъ звѣздное хоженье и число землену мѣру и всѣку мдрсть посем же яви сѧ ему б҃ъ в купинѣ ѡгнемь и реч ему видѣхъ бѣду людии моихъ въ еюптѣ и назълѣзохъ изѧти я ѿ руки еюпетьски извести я ѿ землѧ тоя ты же единъ фараѡну ц҃рю еюпетьску и речши ему испусти из҃рѧ да три д҃ни положать потребу б҃у аще не послушаеть тебе ц҃рь еюпетьскии побью и всѣми чюдесы моими пришедшю моисѣеви не послуша фараѡнъ и попусти б҃ъ і҃ казнии фараѡна а҃ рѣки въ кровь в҃ жабы г҃ мышьцѣ д҃ песья муки е҃ смр҃ть на скотъ ѕ҃ прыщьеве горщии з҃ градъ и҃ прузи ѳ҃ тьма і҃ дни і҃ моръ в чл҃вцхъ сего же ради і҃ казнии быс на нихъ яко і҃ мцсь топиша дѣти жидовьски егда же быс моръ въ еюптѣ реч фараѡнъ моисѣеви и брату его арону ѿидѣта въскорѣ моисии же събравъ люди жидовьския поиде ѿ землѣ еюпетьски и ведѧше я гдсь путемъ по пустыни къ черьмному морю и предъидѧше предъ ними нощью столпъ ѡгненъ а въ д҃нь ѡблаченъ слышавъ же фараѡнъ яко бѣжать людье погна по них и притисну ю къ морю видѣвъше же людье жидовьстии воспиша на моисѣя ркуще почто изведе ны на смсрть и возпи моисѣи къ б҃у и реч г҃ь что вопьеши ко мнѣ оудари жезломъ в море створи моисѣи тако и раступи сѧ вода надвое и вънидоша сн҃ве изрил҃ви в море видѣвъ же фараѡнъ погна по них сн҃ве же изрл҃ви преидоша по сух яко излѣзоша на брегъ и съступи сѧ море ѡ фараѡнѣ и ѡ воихъ его и возлюби б҃ъ изр҃лѧ и идоша ѿ морѧ г҃ д҃ни по пустыни и придоша в меренъ бѣ ту вода горка и возъропташа людье на б҃а и показа имъ г҃ь древо и вложи моисѣи въ воду и оусладиша сѧ воды посем же паки возропташа на моисѣя и на арона рькуще лущи ны бѧше въ еюптѣ еже ядѧхомъ мѧса лукъ и хлѣбы до сыти и реч гсь къ моисѣеви слышахъ гугнанье сн҃въ изл҃въ и вдасть имъ ману ясти посемь же дасть имъ законъ на горѣ синаистѣи моисѣеви въшедшю на гору къ б҃у ѡни же сольявше телчю главу поклониша сѧ аки б҃у ихъже моисии сѣче л҃ тысѧщь и посемъ паки возропта на моисѣя и арона иже не быс воды и рече гсь къ моисѣеви оудари жезломъ в камень рекъ еда и сего не испустиве вод и разъгнѣва сѧ гсь на моисѣя яко не възвеличі гса и не вниде в землю ѡбѣтованую сего ради роптанья ѡнѣхъ рад но възведе и на гору вамьску и показа ему землю ѡбѣтованую и оумре моисии ту на горѣ и прия власть і҃съ навгинъ се приде в землю ѡбѣтованую и изби хананѣиско племѧ и всели в нихъ мѣсто с҃ны изл҃вы оумершю же іссу быс судья в него мѣсто июда и инѣхъ судии быс д҃і при инѣхъ же забывше б҃а изъведшаго я изъ еюпта начаша служити бѣсомъ и разъгнѣвав сѧ б҃ъ предаяшеть я иноплеменьникомъ на расхищенье егда сѧ начаху каяти и помиловашеть их егда избавѧшеть ихъ паки оукланѧхуть сѧ на бѣсослуженье по сих же судѧше илии жрець и семь самоилъ пр҃ркъ и рѣша людье самоилу постави намъ ц҃рѧ и разъгнѣва сѧ гсь на из҃лѧ и постави над нимъ ц҃рѧ саоула таче саоулъ не изволи ходити в законѣ гнси и избра гсь дв҃да и постави ц҃рѧ надъ из҃лмъ и оугоди дв҃дъ б҃у сему дв҃ду клѧ сѧ б҃ъ яко ѿ племене его родити с б҃у первое нача пррчтсвовати ѡ воплощеньи б҃жьѣ рекъ и щрева преже днеьница родих тѧ се же пррчствова лѣт м҃ и оумре и по немъ пррчтсвова с҃нъ его соломанъ иже возъгради ц҃рквь б҃у и нареч ю с҃тая с҃тхъ и быс мд҃ръ но на конець поползе сѧ цр҃твовавъ лѣт м҃ и оумре по соломанѣ же цр҃твова с҃нъ его ровамъ при семь раздѣли с црство надвое жидовьско въ ерлсмѣ едино а другии в самарии в самарии же ц҃рьствова иеровамъ холопъ соломань иже створи двѣ главѣ златѣ постави едину въ вефилѣ на холмѣ а другую въ еньданѣ рекъ се б҃а твоя изр҃лю и кланѧху сѧ людье а б҃а забыша таче и въ еслмѣ начаша забывати б҃га и покланѧти сѧ валу рекъше ратьну б҃у еже есть ѡрѣи и забыша б҃а ѡц҃ь своих и нача б҃ъ посылати к нимъ пр҃рки пр҃рци же начаша ѡбличати я ѡ безаконьи их и служеньи кумиромъ ѡни же начаша пр҃рки избивати ѡбличаеми ѿ них разъгнѣва сѧ б҃ъ на из҃лѧ и реч ѿрину ѿ себе призову ины люд иже мене послушають аще согрѣшать и не помѧну безаконья их и нача посылати пр҃рки гл҃ѧ имъ прорицаите ѡ ѿверженьи жидовьстѣ и ѡ призваньи странъ первое же нача пррчствовати ѡсѣи гл҃ѧ преставлю цртсво дому из҃лва съкрушю лукъ изл҃въ и не приложю помиловати паки дому изл҃ва но ѿмѣтая ѿвергу сѧ их г҃ть г҃ь идуть блудѧще въ зяыцѣх иеремѣя же реч аще станеть самоилъ и моисѣи не помилую ихъ паки то же иеремия реч тако гл҃ть г҃ь се клѧх сѧ имѧнемь моимь великомь аще буде имѧ мое имѧнуемо ѿселе гдѣ в вустѣхъ июдѣиских иезикиилѧ же реч тако гл҃ть гсь аданаилъ расъсѣю вы всѧ ѡстанки ваша во всѧ вѣтры зане с҃тая моя ѡсквернисте всѣми негодованьи твоими азъ же тѧ ѿрину и не имамъ тѧ помиловати паки малахѣя же реч тако гл҃ть гсь иже нѣс ми хотѣнья оу васъ понеже ѿ въстока и до запада имѧ мое прослави с въ языцѣх на всѧкомь мѣстѣ приносить сѧ кадила имѧни моему и жертва чиста зане велье имѧ мое въ языцѣхъ сего ради дамъ ва на поносъ и на пришествие во всѧ языки исая же великии реч тако гл҃ть гсь простру руку свою на тѧ истлю тѧ и расѣю тѧ паки не приведу тѧ и паки то же реч возненавид҃ѣх прзднки вшаа и начатки мцсь ваших суботъ вашихъ не приемлю амосъ же пр҃ркъ реч слышить слово г҃не азъ приемлю на вы плачь домъ изл҃въ паде сѧ и не приложи въстати малахия же реч тако гл҃ть гсь послю на вы клѧтву и проклену бл҃гвнье ваше разорю и не будеть в васъ и много пррчтсвоваша ѡ ѿверженьи их сим же прркомъ повелѣ б҃ъ пррчтсвовати ѡ призваньи инѣх странъ въ нихъ мѣсто нач звати исаия тако гл҃ѧ яко законъ ѿ мене изид и судъ мои свѣтъ странамъ приближает сѧ скоро пр҃вда моя изидет и на мышцю мою страны оуповають иеремия же реч тако гл҃ть гсь положю дому июдину завѣт новъ дая законы в неразумья их и на ср҃ца ихъ напишю буду имъ б҃ъ и ти будуть мнѣ в люди исаия же реч ветхая мимоидоша а новая възвѣщаю преже възвѣщанья явлено быс вамъ поите б҃у пѣс нову работающимъ прозовет сѧ имѧ ново иже блсвіт сѧ по всеи земли домъ мои домъ молитвѣ прозовет сѧ всѣмъ языкомъ то же исаия гл҃ть ѿкрыеть гсь мышцю свою с҃тую предо всѣми языки и оузрѧть вси конци землѧ спснье ѿ б҃а нашего дв҃дъ хвалите гса вси языци и похвалите его вси люде тако б҃у возлюбившю новыя люд рекъ имъ снити к нимъ самъ явити с чл҃вкмъ плотью и пострадати за адамово преступленье и начаша прорицати ѡ воплощеньи б҃жьи первое дв҃дъ гл҃ѧ реч г҃ь г҃ви моему сѧди ѡ десную мене дондеже положю враги твои подъножью ногама моима и паки реч гсь ко мнѣ с҃нъ мои еси ты азъ днсь родихъ тѧ исая же реч ни солъ ни вѣстникъ но самъ б҃ъ пришедъ сптс ны и паки яко дѣтищь родит сѧ намъ емуже быс начало на рамѣ его и прозовет сѧ велика свѣта ан҃глъ велика власть его и миру его нѣс конца и пакі се дв҃ца въ оутробѣ зачнеть и прозооуть имѧ ему еньмаилъ михѣя же реч ты вифлевоме доме ефрантовъ и да не многи еси быти в тысѧщахъ июдовахъ ис тебе бо изидеть старѣишина быти въ кнѧзехъ во из҃ли исходъ его ѿ д҃нии вѣка сего ради дасть сѧ до времѧне ражающая родить и прочии ѿ братья его ѡбратѧт сѧ н с҃ны изл҃вы иеремия же реч б҃ъ нашь и не вмѣнит сѧ ины к нему изобрѣте всѧкъ путь художьства дасть иякову ѡтроку своему по сих же яви сѧ на земли и съ чл҃вки поживе и паки члквъ есть кто оувсѣть яко б҃ъ есть яко чл҃вкъ оумираеть захарья же реч не послушаша с҃на моего и не оуслышю их гл҃ть г҃ь и ѡсѣи реч ть моя ѿ нихъ прркоша же и стртси его рекуще якоже реч исая оу лютѣ д҃ши ихъ понеже свѣтъ золъ свѣщаша рькуще свѧжемъ првд҃нка и паки тоже реч тако гл҃ть гсь азъ не супротивлю сѧ и и гл҃ю противу хребетъ мои дахъ на раны а ланитѣ мои на заоушенье и лица своего не ѿвратих ѿ стыдѣнья и заплеванья иеремия же реч придѣте вложимъ древо въ хлѣбъ его истребимъ ѿ землѧ животъ его мосия же реч ѡ распѧтьи его оузрите жизнь вашю висѧщю предъ ѡчима вашима въскую шаташа сѧ языци исая же реч яко ѡвца на заколенье веденъ быс езрда же реч блгснъ б҃ъ руцѣ распростеръ свои спсъ и ѡ вск҃рньи рекъша дв҃дъ въстани б҃е суди земли яко ты наслѣдиши во всѣх странахъ и паки въста яко спѧи гсь паки да всксрнть б҃ъ и да разидут сѧ врази его и паки вскрсни гси б҃е мои да възнесет сѧ рука твоя исая же реч съходѧще въ страну и сѣнь см҃ртную свѣтъ восияеть на вы захарья же и тъ въ крови завѣта твоего испустилъ еси ружьники своя ѿѡ ръва не имуща воды много пррчствоваше ѡ немь еже сбысть сѧ все Рече же володімеръ то кое времѧ сбысть сѧ и было ли се есть еда ли топерво хощь быти се ѡнъ же ѿвѣщавъ реч ему яко же преже сбысть сѧ все егда б҃ъ воплоти сѧ якоже бо преже рекохъ жидомъ пррки избивающимъ цр҃мъ ихъ законы преступающимъ предасть я в расхищенье и въ плѣнь ведени быша во ѡсурию грѣхъ ихъ рад. и работаша тамо лѣт о҃ И посемь възратиша с в землю свою и не бѣ оу нихъ ц҃рѧ но архиерѣи ѡбладаху ими до ирода иноплеменьника иже ѡблада ими в сего иже власть В лѣт ҂е҃ ф҃ Посланъ быс гаврилъ в назарефъ къ дв҃цѣ мр҃ьи ѿ колѣна дв҃два рещи еи радуи сѧ ѡбрадованая г҃ь с тобою и ѿ слова сего зачатъ слово б҃жье в вутробѣ и породи с҃на нареч имѧ ему ісъ и се волъсви придоша ѿ въстока гл҃ще кде есть рожии сѧ ц҃рь жидовескъ видѣхомъ бо звѣзду его на въстоцѣ и придохомъ поклонити сѧ ему оуслышавъ же се ц҃рь родъ смѧте и весь ерлсмъ с нимъ призвавъ книжникі и старци людьския и въпраша их кде хсъ ражает сѧ ѡни же рѣша ему въ вифлевомѣ жидовьстѣмь иродъ же се слышавъ посла рекъ избиите младенца сущая в҃ лѣт ѡни же шедше избіша младенца м҃рья же оубоявши сѧ съкры ѡтроча иѡсифъ же съ м҃рьею поимъ ѡтроча бѣжа въ еюпетъ и быс до оум҃ртвия иродова въ еюптѣ же яви сѧ ан҃глъ иѡсифу гл҃ѧ въставъ поими ѡтроча и мт҃рь его иди в землю изл҃ву пришедъшю же ему всели сѧ в назарефъ възрастъшю же ему и бывшю лѣт. л҃ Нача чюдеса творити и проповѣдати црство нбсное и избра в҃і яже оучн҃къ собѣ нарече и нача чюдеса велика творити мр҃твыя въскрш҃ті прокаженыя ѡчищати хромыя ходити слѣпымъ прозрѣнье творити и ина многа чюдеса велья якоже быша прр҃ци прорекли ѡ нѣмь гл҃ще то недуги наша ицѣли и болѣзни подъя и крстити сѧ въ ерданѣ ѿ іѡ҃а показа новымъ людемъ ѡбновленье крствшю же сѧ ему и се ѿверзоша сѧ нб҃са и д҃хъ сходѧщь зракомъ голубинымъ на нь и глас гл҃ѧ се есть с҃нъ мои възлюбленыи ѡ немже бл҃гоизволих послаше оучн҃кы своя проповѣдати црство нбсное покаянье в оставленье грѣхвъ хотѧ исполнити прр҃чсвто и нач прп҃вдти яко подобаеть с҃ну чл҃вчскму пострадати распѧту быти и въ третии д҃нь вскрснти оучащю же ему в цр҃кви архиерѣи книжници исполниша сѧ зависти искаху оубити и и имъше и ведоша къ гѣмону пилату пилатъ же испытавъ яко без вины приведоша и хотѣ испустити и ѡни же рѣша ему аще сего пустиши не имаши быти другъ кисареви пилатъ же повелѣ да и распнуть ѡни же поимше іс҃а ведоша на мѣсто краньево распѧша и ту быс тьма по всеи землі ѿ ѕ҃.го час до ѳ҃.го и при девѧтом часѣ испусти д҃хъ їссъ Цр҃квная запона раздра сѧ надвое мр҃твии всташа мнози имъже повелѣ в раи ити сънемше и со крста положиша и въ гробѣ и печатьми запечатьлѣша гробъ люди жидовьстии стражи поставиша рькуще еда оукрадуть и оуч҃ници его яви сѧ оучн҃кмъ воскр҃съ из мр҃твхъ рекъ имъ идѣте во всѧ вѣки и наоучите всѧ страны крщ҃нью во имѧ ѡ҃ца и с҃на и ст҃го д҃ха пребыс с ними. м҃ д҃нии явлѧя сѧ имъ по вскрсньи егда исполни сѧ м҃ д҃нии повелѣ имъ ити в гору елевоньскую и ту яви сѧ имъ блсгвивъ я и реч имъ сѧдѣте въ градѣ ерлсмѣ дондеже послю ѡбѣтованье ѡ҃ца моего и се рекъ възношаше сѧ на н҃бо ѡни же поклониша с ему възъвратиша сѧ въ ерлсмъ и бѧху воину в ц҃ркви егда кончаша сѧ д҃нье е҃.десѧтьнии Сниде д҃хъ с҃тыи на ап҃лы приимше ѡбѣтованье ст҃го д҃ха разидоша сѧ по вселенѣи оучаще и кр҃тще водою реч же володимеръ что ради ѿ жены роди сѧ и на древѣ распѧт сѧ и водою крсти сѧ ѡн же реч ему сего рад понеже исперва родъ члвсчкии женою съгрѣши дьяволъ прельсти евгою адама и ѿпаде рая такоже и б҃ъ ѿместье дая дьяволу женою первою побѣженье быс дьяволу женою бо первое испаде адамъ из рая ѿ жены же воплотив сѧ б҃ъ повелѣ в раи внити вѣрнымъ б҃ъ же на древѣ страс прия да древомь дьяволъ побѣженъ будеть и ѿ древа животьнаго приимуть пр҃вднии а еже водою ѡбновленье понеже при нои оумножившемъ сѧ грѣхомъ в члв҃цхъ наведе б҃ъ потопъ на землю и потопи чл҃вки водою сего рад реч б҃ъ понеже погубих чл҃вки грѣхъ ихъ ради ныне же паки водою ѡчищю грѣхи члв҃кмъ ѡбновленьемь водою ибо жидовьскии род в мори ѡчистиша с ѿ еюпетьскаго злаго нрава понеже вода из начала быс превое реч бо д҃хъ б҃жии ношаше сѧ верху воды еже бо и нынѣ крсть сѧ водою и дх҃мь прѡбрж҃нье быс первое водою якоже гедивонъ преѡбрази по семь егда приде к нему анг҃лъ велѧ ему ити на мадимьянъ ѡн же искушая реч къ б҃у вложивъ руно на гумнѣ рекъ аще будеть по всеи земли роса а на рунѣ суша и быс тако се же преѡбрази яко иностраньни бѣша преже суша а жидове руно послѣ же на странахъ роса еже есть на странахъ рос еже е с҃тое крщ҃нье а на жидѣх суша и прр҃ци проповѣдаша яко водою ѡбновленъ будеть апслмъ же оучащемъ по вселенѣи вѣровати б҃у ихже оученьемь грьци поресяхомъ вселеная вѣрують оученью их поставилъ же есть б҃ъ единъ д҃нь в неже хощет судити пришедъ с нб҃се живымъ и мр҃твмъ и въздати комуждо по дѣломъ его пр҃вднмъ црт҃во нбсное и красоту неизречньну веселье бес конца и не оумирати въ вѣки грш҃нкмъ мука ѡгнена и червь неоусыпаяи и мц҃ѣ не будет конца сица же будть мч҃нья иже не вѣруеть къ б҃у нашему іс҃у хсу мч҃ми будут в огни иже сѧ не кртсить и се рекъ показа володимеру запону на неиже бѣ написно судище гсне показываше ему ѡ десну прв҃дныя в весельи предъидуща в раи а ѡ шююю грѣшники идуща в муку володимеръ же вздохнувъ реч добро симъ ѡ десную горе же симъ ѡ шююю ѡнъ же реч аще хощеши ѡ десную съ првд҃нми стат то крсти сѧ володимеръ же положи на ср҃ци своемъ рекъ пожду и еще мало хотѧ испытати ѡ всѣх вѣрахъ володимеръ же сему дары многи вдавъ ѿпусти и с чстью великою В лѣт ҂ѕ҃ у҃ ч҃ е Созва володимеръ болѧры своя и старци градьскиѣ и реч имъ се приходиша ко мнѣ болгаре рькуще приими законъ нашь по сем же приходиша нѣмци и ти хвалѧх законъ свои по сихъ придоша жидове се же послѣже придоша грьци хулѧше вси законы свои же хвалѧше и много гл҃ша сказающе ѿ начала миру ѡ бытьи всего мира суть же хитро сказающе и чюдно слышати их любо комуждо слушати их и другии свѣтъ повѣдають быти да аще кто дѣеть в нашю вѣру ступит то паки оум҃ръ станеть и не оумр҃ті ему в вѣки аще ли в ынъ законъ ступить то на ѡномъ свѣтѣ в огнѣ горѣт да что оума придасте что ѿвѣщаете и рѣша бояре и старци вѣси кнѧже яко своего никтоже не хулить но хвалить аще хощеши испытати гораздо то имаши оу собе мужи пославъ испытаи когождо их службу и како служить б҃у и быс люба рѣч кнѧзю и всѣмъ людемъ избраша мужи добры и смыслены числомъ і҃ И рѣша имъ идѣте первое в болгары и испытаите первое вѣру их ѡн же идоша и пришедше видѣша скверньная дѣла и кланѧнье в ропати придоша в землю свою и реч имъ володимеръ идѣте паки в нѣмци съглѧдаит такоже и ѿтудѣ идѣте въ греки ѡни же придоша в нѣмци и съглѧдавше црквную службу их придоша ц҃рюгороду и внидоша ко ц҃рю ц҃рь же испыта коея рад вины придоша ѡни же сповѣдаша ему всѧ бывшая се слышавъ ц҃рь рад бывъ и чсть велику створи имъ въ ѿ же д҃нь наоутрия посла къ патреарху гл҃ѧ сице придоша русь пытающе вѣры нашея да пристрои цр҃квь и крилос и самъ причини сѧ въ стсльския ризы да видѧть славу б҃а нашего си слышавъ патреархъ повелѣ создати крилосъ по ѡбычаю створиша прзд҃нкъ и кадила вожьгоша пѣнья и лики съставиша и иде с ними в цр҃квь и поставиша я на пространьнѣ мѣстѣ показающе красоту црк҃вную пѣнья и службы архиерѣиски престоянье дьяконъ сказающе имъ служенье б҃а своего ѡни же во изумѣньи бывше оудививше с похвалиша службу ихъ и призваша е ц҃рѧ василии и костѧнтинъ рѣста имъ идѣте в землю вашю и ѿпустиша я с дары велики и съ чстью ѡни же придоша в землю свою и созва кнѧзь болѧры своя и старца реч володимеръ се придоша послании нами мужи да слышимъ ѿ нихъ бывшее и реч скажите пред дружиною ѡни же рѣша яко ходихом болгары смотрихомъ како сѧ покланѧють въ храмѣ рекше в ропати стояще бес пояс поклонив сѧ сѧдетъ и глѧдить сѣмо и ѡнамо яко бѣшенъ и нѣс веселья в них но печаль и смрадъ великъ нѣс добро законъ ихъ и придохомъ в нѣмци и видѣхомъ въ храмѣх многи службы творѧща а красоты не видѣхомъ никоеяже и придохо же въ греки и ведодша ны идеже служать б҃у своему и не свѣмы на нб҃ѣ ли есмы были ли на земли нѣс бо на земли такаго вида ли красоты такоя и не дооумѣемъ бо сказати токмо то вѣмы яко ѡнъдѣ б҃ъ с чл҃вки пребываеть и есть служба их паче всѣхъ странъ мы оубо не можемъ забыти красоты тоя всѧкъ бо ч҃лвкъ аще оукусит сладка послѣди горести не приимаеть тако и мы не има сде быти ѿвѣщавше же болѧре рекше аще бы лихъ законъ гречьскии то не бы баба твоя прияла ѡльга яже бѣ м҃дрѣиши всѣх чл҃вкъ ѿвѣщавъ же володимеръ реч идемъ крщ҃нье пріимемъ ѡни же рекоша гдѣ ти любо и минувшю лѣту В лѣт ҂ѕ҃ у҃ ҁ҃ ѕ Иде володимеръ съ вои на корсунь град гречьскии и затвориша с корсунѧне въ градѣ и ста володимеръ ѡб онъ полъ города в лимени дали града стѣлище едино и борѧху сѧ крѣпко изъ град володимеръ же ѡбьстоя градъ изнемогаху въ градѣ людье и реч володимеръ къ гражаномъ аще сѧ не вдасте имамъ стояти и за г҃ лѣт ѡни же не послушаша того володимеръ же изрѧди воѣ своѣ и повелѣ приступити къ граду симъ же спуще имъ корсунѧне подъкопавше стѣну градьскую крадуще сыплемую перьсть и ношаху к собѣ въ градъ сыплюще посредѣ града воини же присыпаху боле а володимеръ стояше и мужь корсунѧнинъ стрѣли имѧнемъ настасъ напсавъ сице на стрѣлѣ кладѧзи яже суть за тобою ѿ въстока ис того вода идеть по трубѣ копавъ переими володимеръ же се слышавъ возрѣвъ на нбо реч аще се сѧ сбудет и самъ сѧ кр҃щю и ту абье повелѣ копати прекі трубамъ и преяша воду людье изнемогоша водною жажею и предаша с вниде володмиеръ въ град и дружина его и посла володимеръ ко цр҃ві василью и костѧнтину гл҃ѧ сице се град ваю славныи взѧх слышю же се яко сестру имата дв҃ою да аще еѣ не вдаста за мѧ створю граду вашему якоже и сему створих и слышаста ц҃рѧ быста печальна въздаста вѣсть сице гл҃ща не достоить хесяномъ за поганыя дати аще сѧ крстиши то и се получишь и цсртво нбсное приимеши и с нами единовѣрникъ будеши аще ли сего не хощеши створити не можемъ дати сестръ своее за тѧ си слышавъ володимеръ реч посланымъ ѿ ц҃рю гл҃те ц҃рма тако яко азъ кр҃щю сѧ яко испытахъ преже сихъ д҃нии законъ вашь и есть ми любо вѣра ваша и служенье еже бо ми сповѣдаша послании мниа мужи и си слышавша ц҃рѧ рад быста и оумолиста сестру свою имѧнемъ аньну и посстлаа къ володимеру гл҃ща крсти сѧ и тогда послевѣ сестру свою к тебѣ реч же володимеръ да пришедъше съ сестрою вашею крсть мѧ и послушаста ц҃рѧ посласта сестру свою сановники нѣкия и прозвутеры ѡна же не хотѧше ити яко в полонъ реч иду лучи бы ми сде оумрети и рѣста еи братья еда како ѡбратить б҃ъ тобою рускую землю в покаянье а гречьскую землю избавишь ѿ лютыя рати видиши ли колько зла створиша русь грекомъ и нынѣ аще не идеши тоже имутъ створити намъ и ѡдва ю прінудиша ѡна же сѣдъши в кубару цѣловавши оужики своя съ плачемъ поиде чресъ море и приде къ корсуню и изидоша корсунѧне с поклономъ и въведоша ю въ градъ и посадиша ю в полат по б҃жью же оустрою в се времѧ разболѣ с володимеръ ѡчима и не видѧше ничтоже тужаше велми и посла к нему цр҃ца рькуще аще хощеши избыт ти болѣзни сея то въскорѣ крсти сѧ аще ли то не имаши избыт сего си слышавъ володимеръ реч да аще истина будет то по истинѣ великъ б҃ъ будет хеснескъ и повелѣ хисти сѧ епспъ же корсуньскіи с попы цр҃цны ѡгласивъ крсти володимира яко възложи руку на нь абье прозрѣ видивъ же се володимеръ напрасное ицѣленье и прослави б҃а рекъ топерво оувидѣхъ б҃а истиньнаго се же видѣвше дружина его мнози крстиша сѧ крсти же сѧ в ц҃рки с҃тго василья и есть ц҃рки та стоящи въ корсунѣ градѣ на мѣстѣ посреди град идѣже торгъ дѣють корсунѧне полата же володимерѧ съ края ц҃ркве стоит и до сего д҃не а ц҃рцна полата за ѡлтаремъ по кр҃щньи же приведе ц҃рцю на браченье се же не свѣдуще право гл҃ть яко крстлъ сѧ есть в киевѣ и ини же рѣша василиви друзии же инако скажють кр҃щну же володимеру предаша ему вѣру крстньску рекуще сице да не прельстѧть тебе нѣции ѿ еретикъ но вѣруи сице гл҃ѧ вѣрую во единого б҃а ѡц҃а вседержителѧ творца н҃бу и земли до конца вѣру сию и паки вѣрую въ единого б҃а ѡц҃а не рожена и въ единого с҃на рожена въ единъ с҃тыи д҃хъ исходѧще три собьства свершена мыслена раздѣлѧема числомъ събественымь а не съ бжствнмь раздѣл но и совкуплѧет сѧ неразмѣсно ѡц҃ь б҃ъ ѡц҃ь пр҃но сыи пребываеть во ѡч҃ьствѣ нероженъ безначаленъ начло и вина всѣмъ единѣмъ неронымъ старѣи сыи с҃ну и д҃хви ѿ негоже рожает сѧ с҃нъ преже всѣх вѣкъ исходить же дхъ с҃тыи безъ времене и бес тѣла вкупѣ ѡц҃ь вкупѣ с҃нъ вкупѣ д҃хъ с҃тыи есть с҃нъ подобенъ сущенъ ѡц҃ю роженьемь точью разньствуя ѡц҃ю и д҃ху д҃хъ есть прт҃ыи ѡц҃ю и с҃ну подобносвершено и прсносущно ѡц҃ю бо ѡцьство с҃ну же с҃новьство с҃тму му же д҃ху исхоженье и ѡц҃ь бо въ с҃нъ ли въ д҃хъ преступаѥ ни с҃нъ во ѡц҃а и в д҃ха и д҃хъ ли въ с҃нъ ли во ѡц҃ь неподвижена бо своиствия не трее б҃зи единъ б҃ъ по немуже едино бжтсво въ трехъ лицах хотѣньемь же ѡц҃а и д҃ха свою спассти тварь ѡч҃ескихъ ядръ ихъже не ѡступи съшедъ и въ чл҃чкое ложе прчстое аки б҃жье сѣмѧ вшедъ плоть съд҃шну словесну же и оумну не преже бывшю приимъ изиде б҃ъ воплощенъ роди с неизречььннѣ и двсто мт҃и схрани нетлѣньно не смѧтенье ни размѣшенье ни измѣненья пострадавъ но преже бывъ еже бѣ быс еже не бѣ приимъ рабии зракъ истиною а не мечтаньемь всѧчьски развѣ грѣха намъ подобны бывъ волею бо роди с волею взалка волею вжада волею труди с волею оустраши с волею оумре истиною а не мечтаньемь всѧ ественая не ѡклеветаны стрсть члвчтсва распѧтъ же с см҃рти вкуси безъгрѣшныи въск҃рсъ въ своеи плоти не видѣвши истлѣнья на нб҃са взиде и сѣде ѡ десную ѡц҃а прідеть же паки съ славою судити живымъ и мр҃твмъ якоже взиде съ славою и плотью тако сниде к симъ едино кр҃щнье исповѣдаю водою и д҃хмь приступаю къ прчстмъ таинамъ вѣрою во истину тѣло и кровь приемлю цр҃квная преданья и кланѧю сѧ чстнмъ иконамъ кланѧю сѧ древу чстнму и всѧкому крсту с҃тмъ мощемъ и с҃тмъ судомъ вѣруи же и сему сборъ с҃тхъ ѡц҃ь иже есть первыи въ никии т҃ и и҃і Иже проклѧша арья проповѣдаша вѣру непорочну и праву Вторыи сборъ в костѧнтинѣград с҃тхъ ѡц҃ь р҃ и н҃ Иже проклѧта макидонья д҃хоборьца проповѣдаша тр҃цю единосущну третии же сборъ въ ефесѣ с҃тхъ ѡц҃ь с҃ На несторья егоже прокленши проповѣдаша с҃тую б҃цю Четвертыи сборъ въ халкидонѣ с҃тхъ ѡц҃ь х҃ и л҃ на евтуха и диѡскора еюже проклѧша с҃тии ѡц҃и исъгласивше свершена чл҃вка нашего іс҃а х҃а е҃.и сборъ во ц҃рѣград с҃тыхъ ѡц҃ь р҃ и ѯ҃ и е҃ На ерихенова преданья и на евагрия ихже проклѧша ст҃и ѡц҃и ѕ҃.и сборъ во ц҃риградѣ с҃тхъ ѡц҃ь р҃ и о҃ На сергия и кура ихъже проклѧша с҃тии ѡц҃и з҃.и Сборъ в никии с҃тхъ ѡц҃ь т҃ и н҃ Проклѧша иже сѧ не поклонѧт иконамъ не преимаи же оученья ѿ латынъ ихъже оученье разъвращено влѣзъше бо въ црвкъ не поклонѧт сѧ иконамъ но стоя поклонит сѧ и поклонив сѧ и напишеть кр҃тъ на земли и цѣлует вьставъ простъ станеть на немь нагами да легъ цѣлуеть а вставъ попирает сего бо апсли не предаша предали бо сут апсли крстъ поставленъ цѣловат и иконы предаша лука бо еуг҃листъ первое напсавъ посла в римъ якоже гл҃ть василии икона первыи ѡбразъ приходит паки же и землю гл҃ть мт҃ри да аще имъ есть землѧ м҃ти то ѡц҃ь имъ есть н҃бо искони бо створи б҃ъ н҃бо таже землю тако гл҃ть ѡч҃е нашь иже ес на нб҃си аще ли по сих разуму землѧ есть м҃ти то почто плюете на мтрь свою да сѣмо ю лобъзаете и паки ѡсквернѧете сего же преже римлѧне не творѧх но исправляху на всѣх сборѣхъ сходѧще сѧ ѿ рима и ѿ всѣх прстлъ на первомь бо сборѣ еже на арья в никѣи ѿ рима силевестръ посла епспы и презвутеры ѿ ѡлексаньдрѣя ѡфонаси ѿ ц҃рѧгород митрофанъ посла еппы ѿ себе тако исправлѧху вѣру на второмь же зборѣ ѿ рима дасъ а ѿ ѡлексанъдрия тимофѣі ѿ антіхия мелетии курилъ ярслмскии григории б҃гословець на третьем же сборѣ колестинъ римьскии курилъ ѡлександрьскии оувеналии ерслмскиі на четвертомь же сборѣ левонтии рамьскии анаталии ц҃рѧгорода оувеналии ерлмскии на пѧтомь сборѣ римьскии валиги евтухи ц҃рѧгород аполинарии ѡлександрьскии домнинъ антиахъскии на ѕ҃.мь сборѣ ѿ рима агафонъ гоѡргии ц҃рѧгород фофанъ антиѡхьскии ѿ ѡлексанъдра петръ мнихъ на з҃.мь сборѣ ѡньдреянъ ѿ рима тарасии ц҃рѧграда политианъ ѡлексаньдрьскии федоритъ антиѡхьскии илья ерлмскии и си вси своими епспы сходѧще сѧ и прославлѧху по семь же сборѣ петръ гугнивыи со инѣми шедъ в римъ и прстлъ въсхвативъ и разъврати вѣру ѿвергъ сѧ ѿ прстла ярлмска и ѡлексаньдрьскаго ц҃рѧграда и ѡнтиахиискаго възмутиша италию всю сѣюще оученье свое разно ѡви бо попове ѡдиною женою ѡженѣв сѧ служать а друзии до семые жены поимаючи служать ихже блюсти сѧ оученья пращають же грѣхи иа дару еже есть злѣе всего бгъ да схранить тѧ ѿ сего володимеръ же по семъ поемъ ц҃рю и настаса и попы корсуньски с мощми с҃тго климента и фифа оучн҃ка его поима съсуды црк҃вныя иконы на бл҃гнье себѣ постави же црк҃вь в корсунѣнѣ на горѣ иже съсыпаша средѣ града кридуще приспу яже цр҃ки стоить и до сего д҃не взѧ жа ида ида мѣдѣнѣ двѣ капищи и д҃ и конѣ мѣдѧны иже и нынѣ стоять за с҃тою б҃цею якоже невѣдуще мнѧть я мрамарѧны суща вдасть же за вѣно грекомъ курсунь ѡпѧть цр҃цѣ дѣлѧ а самъ пріде киеву яко приде повелѣ кумиры испроврещи ѡвы ѡсѣчи а другия ѡгневи предати перуна же повелѣ привѧзати коневи къ хвусту и влещи с горы по боричеву на ручаи в҃і мужа прістави тети жезльѥмь се же не яко древу чюющю но на поруганье бѣсу иже прелщаше симь ѡбразом члв҃кы да възмездье прииметь ѿ члв҃къ а поругаѥмъ влекому же ѥму по ручаю к днѣпру плакаху сѧ ѥго невѣрнии людье ѥще бо не бѧху прияли ст҃аго крщ҃нья и привлекше вринуша и въ днѣпръ и пристави володимеръ рекъ аще кде пристанеть вы то ѿрѣваите ѥго ѿ берега дондеже порогы проидеть то тогда ѡхабите сѧ ѥго ѡни же повелѣная створиша яко пустиша и проиде сквозѣ порогы изверже и вѣтръ на рѣцѣ и ѿтолѣ прослу перунѧна рѣнь якоже и до сего дне словеть посемь же володимиръ посла по всему граду гл҃ѧ аще не ѡбрѧщеть сѧ кто рѣцѣ ба҃тъ ли ли оубогъ или нищь ли работникъ противенъ мнѣ да будеть се слышавше людье с радостью идѧху радующе сѧ и гл҃ще аще бы се не добро было не бы сего кнѧзь и болѧрене прияли наоутрия же изиде володимеръ с попы цр҃цины и с корсуньскыми на дънѣпръ и сниде сѧ бе щисла людии влѣзоша в воду и стаяху ѡвы до шие а друзии до персии младии же ѿ берега друзии же млади держаще свершении же бродѧху попове же стояще мл҃твы творѧху и бѧше си вѣдѣти радость на нб҃си и на земли толико д҃шь спасаемыхъ а дьяволъ стенѧ гл҃ше оувы мнѣ яко ѡсюда прогоним есмь сде бо мнѧхъ жилище имѣти яко сде не суть оученья апсльска ни суть вѣдуще б҃а но веселѧхъ сѧ ѡ службѣ ихъ еже служаху мнѣ и се оуже побѣженъ ѥсмь ѿ невѣглас а не ѿ апслъ ни ѿ мчн҃къ не имам оуже црствовати въ странах сихъ крстившим же сѧ людемъ идоша кождо в домы своя володимеръ же радъ бывъ яко позна б҃а самъ и людье ѥго възрѣвъ на нб҃о хсе б҃е створивыи нб҃о и землю призри на новыя люди сия и дажь имъ гси оувѣдѣти тобе истиньнаго б҃а яко же оувѣдѣша страны хсьяньскыя оутверди и вѣру в них праву и несовратьну и мнѣ помози гси на супротивнаго врага да надѣя сѧ на тѧ и на твою державу побѣжю козни ѥго и се рекъ повелѣ рубити цр҃кви и поставлѧти по мѣстомъ идеже стояху кумири и постави цр҃квь ст҃аго василья на холмѣ идеже стояше кумиръ перунъ и прочии идеже творѧху потребы кнѧзь и людье и нача ставити по градомъ цр҃кви и попы и лиди на крщ҃нье приводити по всѣмъ градом и селомъ пославъ нача поимати оу нарочитое чади дѣти и даяти нача на оученье книжное мт҃ре же чадъ сихъ плакаху по нихъ еще бо не бѧху сѧ оутвердили вѣрою но акы по мертвеци плаках сѧ сим же раздаяномъ на оученье книгамъ събыс сѧ пррчство на русьстѣи земли гл҃щее во ѡны д҃нии оуслышать глусии словеса книжная и яснъ будеть языкъ гугнивых си бо не бѣша преди слышали словесе книжного но по б҃жью строю и по млсти своеи помилова б҃ъ якоже пр҃ркъ помилуи ѥгоже аще хощю помилую помилова бо ны пакы банею бытья и ѡбновленьем д҃ха по изволенью б҃жью а не по нашим дѣлом блгснъ гсь исс хсс иже възлюби новыя люди русьскую землю просвѣти ю крщ҃ньем с҃тымь тѣмь же и мы припадаѥм к нему гл҃ще гси ісс хсе что ти въздамы ѡ всѣх яже въздасть нам грѣшником намъ сущемъ недоѹмѣѥм противу даромъ твоим въздаянья въздати велии бо ѥси и чюна дѣла твоя величью твоему нѣс конца в родъ и родъ въсхвалить дѣла твоя реку же съ дв҃домь придѣте възрадуемъ сѧ гсви въскликнѣмъ б҃гу и сп҃су нашему варимъ ліце ѥго въ исповѣданьем їсповѣдающе сѧ ѥму яко бл҃го яко в вѣкы млсть ѥго яко избавїл ны есть ѿ врагъ наших рекъше ѿ идолъ суетных и пакы рцѣмъ съ дв҃дмь въспоите гсви пѣс нову воспоите гсви всѧ землѧ въспоите гсви блгсвте имѧ ѥго блгсте д҃нь ѿ д҃не съпасенья ѥго яко велии гсь и хваленъ зѣло и величью ѥго нѣс конца колика ти радость не единъ ни два спасаѥта сѧ реч бо гсь яко радость бываѥт на нб҃си ѡ единомь грѣшницѣ кающемь сѧ се же не ѥдинъ ни два но бещисленое множьство к б҃у прїступиша с҃тымь крщ҃ньемь просвѣщени якоже и пр҃ркъ реч въскроплю на вы воду чсту ї ѡчстите сѧ и ѿ идолъ вашихъ и ѿ грѣхъ ваших пакы другии пр҃ркъ реч кто яко б҃ъ ѡтъемьлѧ грѣхы и преступая неправды яко хотѧи млствъ ѥсть то ѡбратить и оущедрит ны и погрузить грѣхы наша въ глубинѣ ибо павелъ гл҃ть братья елико нас крсти сѧ въ ісс хса въ см҃рти ѥго крстихомъ сѧ и погребохом сѧ оубо с нимь крщ҃ньемь въ см҃рть да якоже въста хсс ѿ мертвых съ славою ѡч҃ею якоже и мы въ ѡбновленьи житья поидемъ и пакы ветхая мимо идоша и се быша новая нынѣ приближи сѧ нам сп҃снье нощь оуспѣ а д҃нь приближи сѧ им же приведенье ѡбрѣтохом вѣрою въ блгдть сию им же хвалимъ сѧ и стоимъ нынѣ же свободихом сѧ ѿ грѣха поработивше сѧ гсви имате плодъ вашь въ с҃щнье тѣм же долъжни есмы работати гсви радующе сѧ ѥму реч бо дв҃дъ работаите гсви съ страхом и радуите сѧ ѥму с трепетом мы же възопьемъ к гсу б҃у нашему гл҃ще блгснъ гсь иже не дасть нас в ловитву зубомъ ихъ сѣть скруши сѧ и мы избавлени быхом ѿ прельсти дьяволѧ и погибе памѧть ѥго с шюмом и гсь в вѣкы пребываеть хвалимъ ѿ русьскых с҃новъ пѣваѥм въ тр҃ци а дѣмони проклинаеми ѿ бл҃говѣрных мужь и ѿ вѣрных женъ иже прияли суть крещенье и покаянье въ ѿпущеньѥ грѣховъ новии людье хьсяньстии избрании б҃омь володимеръ просвѣщенъ имъ и сн҃ве его и землѧ ѥго бѣ бо оу него сн҃въ в҃і вышеславъ изѧславъ ярославъ с҃тополкъ всеволодъ с҃тославъ мьстиславъ борисъ глѣбъ станиславъ позвиздъ судиславъ и посади вышеслава в новѣгородѣ а изѧслава полотьскѣ а с҃тополка туровѣ а ярослава ростовѣ оумершю же старѣишему вышеславу новѣгородѣ посадиша ярослава новѣгородѣ а бориса ростовѣ а глѣба муромѣ с҃тослава деревѣхъ всеволода володимери мьстива тмуторокани и реч володимеръ се не добро еже малъ городъ ѡколо киева и нача ставити городы по деснѣ и по востри и по трубешеви и по сулѣ и по стугнѣ и поча нарубати мужѣ лучьшиѣ ѿ словень и ѿ кривичь и ѿ чюди и ѿ вѧтичь и ѿ сихъ насели грады бѣ бо рать ѿ печенгъ и бѣ воюя сѧ с ними и ѡдалая имъ Въ лѣт ҂ѕ҃ у҃ ҁ҃ Посемь же володимеръ живѧше въ законѣ хсьяньстѣ помысли создати цр҃квь прес҃тыя б҃ца пославъ приведе я мастеры ѿ грекъ и наченшю же здати и яко сконча зижа оукраси ю иконами и поручи ю настасу корсѧнину и попы корсуньскыя и пристави служити в неи вдавъ ту все еже бѣ взѧлъ в корсуни иконы и съсуды и кртсы Въ лѣт ҂ѕ҃ ѳ҃ Володимеръ заложи градъ бѣлъгородъ и наруби въ не ѿ инѣхъ городовъ и много людии сведе во нь бѣ бо любѧ градъ сь Въ лѣт ҂ѕ҃ ф҃ Иде на хорваты пришедшю бо ѥму с воины хорватьскыя и се печенѣзи придоша по ѡнои сторонѣ ѿ сулы володимеръ же поиде противу имъ и срете и на трубеши ни бродѣ кде нынѣ переяславль и ста володимеръ на сеи сторонѣ а печенѣзи на ѡнои и не смѧху си на ѡну страну ни ѡни на сю страну и приѣха кнѧзь печенѣжьскыи к рѣкѣ во-ва володимера и реч ѥму выпусти ты свои мужь а я свои да сѧ борета да аще твои мужь оударить моимь да не воюемъ за три лѣта аще ли нашь мужь оударить да воюѥмъ за три лѣта и разидоста сѧ разно володимеръ же приде въ товары посла бирїчи по товаромъ гл҃ѧ нѣту лї такого мужа иже бы сѧ ялъ с печенѣжиномь и не ѡбрѣте сѧ никдѣже заутра приѣхаша печенѣзи и свои мужь приведоша и в наших не быс и поча тужити володимеръ слѧ по всѣм воемъ и прїде ѥдинъ старъ мужь ко кнѧзю и реч ѥму кнѧже есть оу мене ѥдинъ с҃нъ меншеи дома а с четырми ѥсмь вышелъ а ѡнъ дома ѿ дѣтьства бо ѥго нѣс кто имъ оударилъ единою бо ми и сварѧщю и ѡному мьнущю оусние разгнѣвавъ сѧ на мѧ преторже череви рукама кнѧзь же се слышавъ радъ быс посла по нь и приведоша и ко кнѧзю и кнѧзь повѣда ѥму всѧ се же реч кнѧже не вѣдѣ могу ли сѧ и да искусить мѧ нѣту ли быка быка велика и силна и налѣзоша быкъ великъ и силенъ и повелѣ раздраждити быка возложиша на нь желѣза горѧча и быка пустиша и побѣже быкъ мимо и и похвати быка рукою за бокъ и вынѧ кожю с мѧсы елико ему рука зая и реч ѥму володимеръ можеши сѧ с ни бороти и наоутрия придоша печенѣзи почаша звати нѣ ли мужа се нашь доспѣлъ володимеръ же повелѣ тои нощи въ ѡружь и приступиша ту ѡбои выпустиша печенѣзи мужь свои бѣ бо превеликъ зѣло и страшенъ и выступи мужь володимерь и оузрѣ и печенѣзинъ и посмѣя сѧ бѣ бо середнии тѣломь и размѣривше межи ѡбѣма полкома пустиша я к собѣ и яста сѧ почаста сѧ крѣпо держати и оудави печенѣзина в руку до смерти и оудари имь ѡ землю и кликнуша и печенѣзи побѣгоша и русь погнаша по них сѣкуще и прогнаша я володимеръ же радъ бывъ заложи городъ на бротѣ томь и нареч и переяславль зане перея славу ѡтроко тъ володимеръ же великимь мужемъ створи того и ѡц҃а ѥго володимеръ же възврати сѧ въ кыѥвъ с побѣдою и съ славою великою Въ лѣт ҂ѕ҃ ф҃ в҃ Въ лѣт ҂ѕ҃ ф҃ г҃ В лѣт ҂ѕ҃ ф҃ д҃ Володимеръ видѣвъ цр҃квь свершену вшедъ в ню и помоли сѧ б҃у гл҃ѧ гси б҃е призри с нб҃се и вижь и посѣти винограда своѥго и сверши яже насади десница твоя новыя люди си им же ѡбратилъ ѥси срдце в разум познати тебе б҃а истинного и призри на цр҃квь твою си юже создах недостоиныи рабъ твои въ имѧ рожьшая тѧ матере приснод҃выя б҃ца аже кто помолить сѧ въ ц҃ркви сеи то оуслыши мл҃тву ѥго мл҃твы ради прчстыя б҃ца и помолившю сѧ ему рекъ сице даю ц҃ркви сеи с҃тѣи бц҃и ѿ имѣнья моѥго и ѿ градъ моихъ десѧтую часть и положи написавъ клѧтву въ ц҃ркви сеи рек аще кто сего посудить да будет проклѧтъ и вдасть десѧтину настасу корсунѧнину и створи праздникъ великъ въ тъ д҃нь болѧром и старцемъ людьскым и оубогим раздая имѣнье много по сих же придоша печенѣзи к василеву и съступившим сѧ и не могъ стерпѣти противу подъбѣгъ ста подъ мостом ѡдва оукры сѧ противных и тогда ѡбѣща сѧ володимеръ поставити ц҃рквь василевѣ стаг преѡбраженья бѣ бо въ тъ д҃нь преѡбраженье гсне егда си быс сѣча избывъ же володимеръ сего постави ц҃рквь и створи праздник великъ варѧ т҃ Проваръ меду и съзываше болѧры своя и посадникы старѣишины по всѣм градомъ и люди многы и раздая оубогым т҃ грив Праздновавъ кнѧзь д҃нии и҃ и възвращашеть сѧ кыеву на оуспенье с҃тыя бц҃а и ту пакы стварѧще праздник великъ сзывая бещисленое множство народа видѧ же лю хьсяны суща радоваше сѧ д҃шею и тѣлом и тако по всѧ лѣта творѧше бѣ бо любѧ словеса книжная слыша бо ѥдиною еугалье чтомо бл҃жни млствии яко ти помиловани будет и пакы продаите имѣнья ваша и дадите нищим и пакы не скрываите собѣ скровищь на земли идеже тлѧ тлить и татье подъкоповают но скрываите собѣ скровище на нбсѣх идеже ни тлѧ тлить ни татье крадуть и дв҃да гл҃ща блж҃нъ мужь милуя и дая соломона же слыша гл҃ща вдаяи нищему б҃у в заимъ дает си слышавъ повелѣ всѧкому нищему и оубогому приходити на дворъ кнѧжь и взимати всѧку потробу питье и яденье и ѿ скотьнїць кунами оустрои же и се рек яко немощнии и болнии не могуть долѣсти двора моего повелѣ пристроити кола въскладше хлѣбы мѧса рыбы ѡвощь розноличныи медъ въ бчелках а въ другых квасъ возити по городу въпрашающим кде болнии и нищь не могы ходити тѣмъ раздаваху на потребу се же пакы творѧше людем своимъ бываше множство ѿ мѧсъ ѿ скота и ѿ звѣрины бѧше по изобилью ѿ всего егда же подъпьяхуть сѧ начьнѧхуть роптати на кнѧзь гл҃ще зло есть нашим головамъ да намъ ясти деревѧными лъжицами а не сребрѧными се слышавъ володимеръ повелѣ исковати лжицѣ сребрены ясти дружинѣ рек сице яко сребромь и златом не имам налѣсти дружины а дружиною налѣзу сребро и злато яко же дѣдъ мои и ѡц҃ь мои доиска сѧ дружиною злата и сребра бѣ бо володимеръ любѧ дружину и с ними думая о строи земленѣм и ѡ ратехъ и оуставѣ земленѣм и бѣ жива съ кнѧзи ѡколними миромь съ болеславомь лѧдьскымь и съ стефаномь оугрьскымь и съ андрихомь чешьскымь и бѣ миръ межю ими и любы живѧше же володимеръ в страсѣ б҃жьи и оумножиша сѧ разбоеве и рѣша епспи володимеру се оумножиша сѧ разбоиници почто не казниши ихъ ѡн же реч имъ бою сѧ грѣха ѡни же рѣша ѥму ты поставленъ ѥси ѿ б҃а на казнь злымъ а добрымъ на милованье достоить ти казнити разбоиника володимеръ же ѿвергъ виры нача казнити разбоиникы и рѣша епспи и старци рать многа ѡже вира то на ѡружьи и на коних буди и реч володимеръ по ѹстроенью ѡтьню и дѣдню В лѣт ҂ѕ҃ ф҃ е҃ Володимеру же шедшю новугороду по верховьниѣ воѣ на печенѣгы бѣ бо рать велика бес перестани В сеже времѧ оувѣдѣша печенѣзи яко кнѧзѧ нѣту придоша и сташа ѡколо бѣлагорода и не дадѧху вылѣсти из города и быс гладъ великъ в городѣ и не бѣ лзѣ володимеру помочи не бѣ бо вои оу него печенѣгъ же множьство много и оудолжи сѧ ѡстоя в городѣ и бѣ гладъ великъ и створиша вѣче в городѣ и рѣша се оуже хочемъ померети ѿ глада а ѿ кнѧзѧ помочи нѣту да луче ли ны померети вдаимы сѧ печенѣгомъ да кого живѧть кого ли оумертвѧть оуже помираем ѿ глада и тако свѣтъ створиша бѣ же единъ старець не былъ на вѣчи томь и впраша что ради вѣче было и людье повѣдаша ѥму яко ѹтро хотѧт сѧ людье передати печенѣгом се слышавъ посла по старѣишины градьскыя и реч имъ слышахъ яко хочете сѧ передати печенѣгом не стерпѧть людье глада и реч имъ послушаите мене не передаите сѧ за г҃ д҃ни и я вы что велю створите ѡни же ради ѡбѣщаша сѧ послушати и реч имъ сберѣте аче и по горсти ѡвса или пшеницѣ ли ѡтрубъ ѡни же шедше ради снискаша и повелѣ женамъ створити цѣжь в немь же варѧть кисель и повелѣ ископати колодѧзь и встави тамо кадь и нальяти цѣжа кадь и повелѣ другыи колодѧзь ископати и вставити тамо кадь и повелѣ искати меду ѡни же шедше взѧша меду лукно бѣ бо погребено в кнѧжи медуши и повелѣ росытити велми и въльяти в кадь в друзѣмь колодѧзи оутро же повелѣ послати по печенѣгы и горожане же рѣша шедше к печенѣгом поимѣте к собѣ таль нашь а вы поидѣте до і҃ мужь в градъ да видите что сѧ дѣеть в градѣ нашем печенѣзи же ради бывше мнѧще яко предати сѧ хотѧт пояша оу них тали а сами избраша лучьшиѣ мужи в городѣхъ и послаша в градъ да розглѧдають в городѣ что сѧ дѣеть и придоша в городъ и рекоша имъ людье почто губите себе коли можете престояти нас аще стоите за і҃ лѣт что можете створити нам имѣемъ бо кормлю ѿ землѣ аще ли не вѣруѥте да оузрите своима ѡчима и приведоша я къ кладѧзю идѣже цѣжь и почерпоша вѣдромь и льяша в латки и яко свариша кїсель и поимше придоша с ними к другому кладѧзю и почерпоша сыты и почаша ясти сами первое потомь же печенѣзи и оудивиша сѧ и рекоша не имуть вѣры наши кнѧзи аще не ядѧт сами людье же нальяша корчагу цѣжа и сыты ѿ колодѧзѧ вдаша печенѣгом ѡни же пришедше повѣдаша всѧ бывшая и варивше яша кнѧзи печенѣзьстии и подивиша сѧ и поимше тали своя и ѡнѣхъ пустивше въсташа ѿ града въ своя си идоша В лѣт ҂ѕ҃ ф҃ ѕ҃ В лѣт ҂ѕ҃ ф҃ з҃ В лѣт ҂ѕ҃ ф҃ и҃ Престави сѧ малъѳрѣдь в се же лѣто престави сѧ и рогънѣдь мати ярославлѧ В лѣт ҂ѕ҃ ф҃ ѳ҃ Престави сѧ изѧславъ ѡц҃ь брѧчиславль сн҃ъ володимерь В лѣт ҂ѕ҃ ф҃ і҃ В лѣт ҂ѕ҃ ф҃ а҃і Престави сѧ всеславъ с҃нъ изѧславль внукъ володимерь В лѣт ҂ѕ҃ ф҃ в҃і В лѣт ҂ѕ҃ ф҃ г҃і В лѣ ҂ѕ҃ ф҃ д҃і в лѣт ҂ѕ҃ ф҃ е҃і Пренесени с҃тии въ с҃тую бц҃ю В лѣт ҂ѕ҃ ф҃ ѕ҃і В лѣт ҂ѕ҃ ф҃ з҃і В лѣт ҂ѕ҃ ф҃ и҃і В лѣт ҂ѕ҃ ф҃ ѳ҃і Престави сѧ црцсѧ володимерѧя анна В лѣт ҂ѕ҃ ф҃ к҃ В лѣт ҂ѕ҃ ф҃ к҃ а В лѣт ҂ѕ҃ ф҃ к҃ в Ярославу же сущю новѣгородѣ и оурокомь дающю кыѥву двѣ тысѧчѣ гривнѣ ѿ года до года а тысѧчю новѣгородѣ гридемъ раздаваху а тако даяху посадници новъгородьстии а ярославъ сего не даяше ѡц҃ю своѥму и реч володимеръ требите путь и мостите мостъ хотѧшеть бо на ярослава ити на с҃на своѥго но разболѣ сѧ В лѣт ҂ѕ҃ ф҃ к҃ г Хотѧщю володимеру ити на ярослава ярославъ же пославъ за море приведе варѧгы боя сѧ ѡц҃а своѥго но б҃ъ не вдасть дьяволу радости володимеру бо разболѣвшю сѧ в сеже времѧ бѧше оу него борисъ печенѣгом идущемъ на русь посла противу имъ бориса самъ бо болѧше велми в неиже болести и сконча сѧ мцса иоулѧ въ е҃і д҃нь Оумре же на берестовѣмь и потаиша и бѣ бо с҃тополкъ кыевѣ ночью же межю клѣтми проимавше помостъ ѡбертѣвше в коверъ и оужи съвѣсиша на землю възложьше и на сани везъше поставиша и въ с҃тѣи бц҃и юже бѣ създалъ самъ се же оувѣдѣвъше людье бе щисла снидоша сѧ и плакаша сѧ по немь болѧре и акы заступника ихъ земли оубозии акы заступника и кормителѧ и вложиша и в корсту мороморѧну схраниша тѣло ѥго с плачемь блж҃наго кнѧзѧ се есть новыи костѧнтинъ великого рима иже кртсивъ сѧ сам и люди своя тако и сь створи подобно ѥму аще бо бѣ и преже на скверньную похоть желая но послѣ же прилежа к покаянью яко же апслъ вѣщаваеть идеже оумножить сѧ грѣхъ ту изобильствуеть блгдть дивно же есть се колико добра створїлъ русьстѣи земли кртсивъ ю мы же хсьяне суще не въздаем почестья противу ѡного възданью аще бо ѡнъ не крстилъ бы насъ то нынѣ были быхомъ в прельсти дьяволи якоже и прародители наши погынуша да аще быхом имѣли потщанье и мольбы приносили б҃у за нь в д҃нь преставленья ѥго и видѧ бы б҃ъ тщанье наше к нему прославилъ бы и намъ бо достоить за нь б҃а молити понеже тѣмь б҃а познахом но дажь ти гсь по срцдю твоему и всѧ прошенья твоя исполни ѥгоже желаше цртсва нбнсаго дажь ти гсь вѣнець с праведными в пищи раистѣи веселье и ликъствованье съ аврамомь и с прочими патриархы якоже соломонъ реч оумершю мужю праведну не погыбаеть оупованье сего бо в памѧть держать русьстии людье поминающе с҃тое крщ҃нье и прославлѧють б҃а въ млт҃вахъ и в пѣснехъ и въ псалмѣхъ поюще гсви новии людье просвѣщени ст҃ымь дх҃мь чающе надежи великаго и сп҃са нашего ісс хса въздати комуждо противу трудомъ неиздреченьную радость юже буди оулучити всѣмъ хсьяномъ- ѡ оубьеньи борисовѣ С҃тополкъ же сѣде кыевѣ по ѡ҃ци своемь и съзва кыяны и нача даяти имъ имѣнье ѡни же приимаху и не бѣ срцде ихъ с нимь яко братья ихъ бѣша с борисомь и борису же възъвратившю сѧ съ вои не ѡбрѣтшю печенѣгъ вѣсть приде к нему ѡц҃ь ти оумерелъ и плака сѧ по ѡц҃и велми любимъ бо бѣ ѡц҃емь своимь паче всѣхъ и ста на льтѣ пришедъ рѣша же ѥму дружина ѡтнѧ се дружина оу тобе ѡтьнѧ и вои поиди сѧди кыевѣ на столѣ ѡтни ѡнъ же реч не буди мнѣ възнѧти рукы на брата своѥго старѣишаго аще и ѡц҃ь ми оумре то сь ми буди въ ѡц҃а мѣсто и се слышавше вои разидоша сѧ ѿ него борисъ же стояше съ ѡтрокы своими ст҃ополкъ же исполнивъ сѧ безаконья каиновъ смыслъ приимъ посылая к борису гл҃ше яко с тобою хочю любовь имѣти и къ ѡтню придамь ти а льстѧ под нимь како бы и погубити ст҃ополкъ же приде ночью вышегороду ѡтаи призва путшю и вышегородьскыѣ болѧрьцѣ и реч имъ прияете ли ми всѣмъ срцдмь реч же путьша с вышегородьци можемъ главы своя сложити за тѧ ѡнъ же реч имъ не повѣдуче никому же шедше оубиите брата моѥго бориса ѡни же вскорѣ ѡбѣщаша сѧ ему се створити ѡ сѧковыхъ бо соломъ реч скори суть пролити кровь бес правды ти бо ѡбѣщают сѧ крови сбирають собѣ злая сихъ путье суть скончавающих безаконье нечестьемь бо свою дш҃ю емлють послании же придоша на льто ночью и подъступиша ближе и слышаша блж҃наго бориса поюща заоутреню бѣ бо ему вѣсть оуже яко хотѧть погубити и и вставъ нача пѣти гл҃ѧ Гси что сѧ оумножиша стужающии мнѣ мнози въстають на мѧ и пакы яко стрѣлы твоя оуньзоша во мнѣ яко азъ на раны готовъ и болѣзнь моя предо мною есть и пакы гл҃ше гси оуслыши млт҃ву мою и не вниди в судъ с рабомъ своимъ яко не ѡправдит сѧ предъ тобою всѧкъ живыи яко погна врагъ дш҃ю мою и кончавъ ѡксапсалма оувидѣвъ яко послани суть губитъ ѥго нача пѣти псл҃тырю гл҃ѧ яко ѡбидоша мѧ оунци тучни и сборъ злобивыхъ ѡсѣде мѧ гси б҃е мои на тѧ уповах и сп҃си мѧ и ѿ всѣхъ гонѧщих избави мѧ посемь же нача канунъ пѣти таче кончавъ заоутреню помолі сѧ гл҃ѧ зрѧ на икону на ѡбразъ влчднь гл҃ѧ сице гси ісс хсс иже симь ѡбразомь яви сѧ на земли спс҃нья ради нашего изволивъ своею волею пригвоздити на кртсѣ руцѣ свои и приимъ стртсь грѣхъ ради наших тако и мене сподоби прияти стртсь се же не ѿ противныхъ приимаю но ѿ брата своего и не створи ѥму гси в семь грѣха и помолившю сѧ ему възлеже на ѡдрѣ своем и се нападоша акы звѣрье дивии ѡколо шатра и насунуша и копьи и прободоша бориса и слугу ѥго падша на нем прободоша с нимь бѣ бо се любимъ борисомь бѧше ѡтрокъ сь родомь сн҃ъ оугърескъ именемь геѡрги ѥго же люблѧше повелику борисъ бѣ бо възложилъ на нь гривну злату велику в неи же предъстояше пред нимь и избиша же и ины ѡтрокы борисовы многы геѡргевї же сему не могуще вборзѣ снѧти гривны съ шиѣ усѣкнуша главу ѥго и тако снѧша и тѣмь же послѣ же не ѡбрѣтоша тѣла сего въ трупии бориса же оубивше ѡканьнии оувертѣвше в шатеръ възложивше на кола повезоша и и еще дышющю ему оувѣдѣвше же се ѡканьныи ст҃ополкъ яко еще дышеть посла два варѧга прикончатъ ѥго ѡнѣма же пришедшема яко и еще живъ есть единъ ею извлекъ мечь проньзе и къ срцдю и тако сконча сѧ блж҃ныи борисъ вѣнець приемъ ѿ хса б҃а съ праведными причетъ сѧ съ прр҃кы и аплсы с ликы мч҃нчьскыми водварѧя сѧ авраму на лонѣ почивая видѧ неиздреченьную радость въспѣвая съ анг҃лы и веселѧ сѧ в лику ст҃ыхъ и положиша тѣло ѥго принесше ѡтаи вышегороду оу црк҃ве стаг василья ѡканьнии же си оубиицѣ придоша къ ст҃ополку акъ хулу имуще безаконьници суть же имена симъ законопреступником путьша и талець еловить лѧшько ѡц҃ь же ихъ сотона сици бо слугы бѣси бывають бѣси бо на злое посылаѥми бывають англ҃и на бл҃гое посылаѥми ан҃глъ бо члв҃ку зла не створѧеть но бл҃гое мыслить ему всегда паче же хьсяномъ помагають и заступають ѿ супротивнаго дьявола а бѣси на злое всегда ловѧть завидѧще ему понеже видѧть члв҃ка б҃мь почьщена и завидѧще ему на зло слеми скори суть золъ бо члв҃къ тща сѧ на злое не хужи есть бѣса бѣси бо б҃а боят сѧ а золъ члв҃къ ни б҃а боит сѧ ни члв҃къ сѧ стыдить бѣси бо крста сѧ боять гнсѧ а члв҃къ золъ ни кртса сѧ боить сто҃полкъ же ѡканьныи помысли въ собѣ рекъ се оубихъ борїса како бы оубити глѣба ї приемъ помыслъ каиновъ с лестью посла къ глѣбу гл҃ѧ сице поиди вборзѣ ѡц҃ь тѧ зоветь не сдравить бо велми глѣбъ же вборзѣ всѣдъ на конѣ с малою дружиною поиде бѣ бо послушливъ ѡц҃ю и пришедшю ему на волгу на поли потче сѧ конь в рвѣ и наломи ему ногу мало и приде смоленьску и поиде ѿ смоленьска яко зрѣемо и ста на смѧдинѣ в насадѣ в се же времѧ пришла бѣ вѣсть къ ярославу ѿ передъславы ѡ ѡтни смр҃ти и посла ярославъ къ глѣбу гл҃ѧ не ходи ѡц҃ь ти оумерлъ а братъ ти оубьенъ ѿ с҃тополка се слышавъ глѣбъ възпи велми съ слезами плача сѧ по ѡц҃и паче же по братѣ и нача молити сѧ съ слезами гл҃ѧ оувы мнѣ гси луче бы ми оумрети съ братомь нежели жити на свѣтѣ семь аще бо быхъ брате мои видѣлъ лице твое англское оумерлъ бых с тобою нынѣ же что ради ѡстахъ азъ единъ кдѣ суть словеса твоя яже гл҃а къ мнѣ брате мои любимыи нынѣ оуже не оуслышю тихаго твоего наказанья да аще ѥси получилъ дерзновенье оу б҃а моли сѧ ѡ мнѣ да и азъ быхъ ту же стртсь приялъ луче бо ми было с тобою жити неже въ свѣтѣ семь прелестнѣмь и сице ему молѧщю сѧ съ слезами се внезапу придоша послании ѿ с҃тополка на погубленье глѣбу и ту абье послании яша корабль глѣбовъ и ѡбнажиша ѡружье ѡтроци глѣбови оуныша ѡканьныи же посланыи горѧсѣръ повелѣ вборзѣ зарѣзати глѣба поваръ же глѣбовъ именемь торчинъ вынезъ ножь зарѣза глѣба акы агнѧ непорочно принесе сѧ на жертву бв҃и в воню бл҃гооуханья жертва словесная и прия вѣнець вшедъ въ нбнсыя ѡбители и оузрѣ желаемаго брата своего и радоваше сѧ с нимь неиздреченьною радостью юже оулучиста братолюбьемь своимь се коль добро и коль красно еже жити братома вкупѣ ѡканьнии же възвратиша сѧ въспѧть якоже реч дв҃дъ да възвратѧт сѧ грѣшници въ адъ ѡнѣм же пришедшимъ и повѣдаша с҃тополку яко створихом повелѣная тобою ѡнъ же се слышавъ възнесе сѧ срдце ѥго болма не вѣдыи дв҃да гл҃ща что сѧ хвалиши ѡ злобѣ силныи безаконье весь дн҃ь оумысли языкъ твои глѣбу же оубьену бывшю и повержену на брезѣ межи двѣма колодама посемь же вземше везоша и и положиша и оу брата своѥго бориса оу црк҃ве стаг василья и съвкуплена тѣломь паче же дш҃ама оу въладыкы все црѧс пребывающа в радости бесконечнѣи во свѣтѣ неиздреченьнѣмь подающа ицѣлебныя дары русьстѣи земли и инѣмъ приходѧщим странным с вѣрою даета ицѣленье хромым ходити слѣпымъ прозрѣнье болѧщим цѣлбы ѡкованым разрѣшенье темницам ѿверзенье печалным оутѣха напастным избавленье и еста заступника русьстѣи земли и свѣтилника сияюща и молѧща сѧ воину къ влдцѣ ѡ своихъ людех тѣм же и мы должни есмы хвалити достоино стрспца хсва молѧще сѧ прилѣжно к нима рекуще радуита сѧ стрспца хвса русьскыя землѧ яже ицѣленье подаета приходѧщим к вамъ вѣрою и любовью радуита сѧ нбсная жителѧ въ плоти анг҃ла быста единомысленая служителѧ верста единоѡбразна с҃тымъ единодш҃ьна тѣмь стражющимъ всѣм ицѣленье подаета радуита сѧ борисе и глѣбе б҃омд҃рая яко потока точита ѿ кладѧзѧ воды живоносныя ицѣленья истѣкають вѣрным людемъ на ицѣленье радуита сѧ лукаваго змия поправша свѣтозарна явиста сѧ яко свѣтилѣ ѡзарѧюща всю землю русьскую всегда тму ѿгонѧща явлѧюща сѧ вѣрою неоуклоньною радуита сѧ недрѣманьное ѡко стѧжавша дш҃а на свершенье бж҃ье ст҃хъ заповѣди приимше в срдці своемь блжн҃ая радуита сѧ брата вкупѣ в мѣстѣхъ златозарныхъ в селѣхъ нбнсыхъ в славѣ неоувѧдающеи ея же по достоянью сподобиста сѧ радуита сѧ б҃жьими свѣтлостьми явѣ ѡблистаеми всего мира ѡбиходита бѣсы ѿгонѧща недугы ицѣлѧюща свѣтилника предобрая заступника теплая суща съ бм҃ь бжтсвенами лучами ражизаема воину доблѧя стрстьника дш҃а просвѣщающа вѣрнымъ людем възвысила бо есть ваю свѣтоносная любы нбсная тѣмь красных всѣхъ наслѣдоваста въ нбнсѣмь житьи славу и раискую пищю и свѣтъ разумныи красныя радости радуита сѧ яко всѧ напаяюща срцда горести и болѣзнї ѿгонѧща стрсти злыя ицѣлѧюща каплѧми кровными ст҃ыми ѡчервивша багрѧницю славная ту же красно носѧща съ хсмсь црствуета всегда молѧща сѧ за новыя люди хьсяньскыя и сродникы своя землѧ бо блгсви сѧ ваю кровью и мощьми лежаща дх҃мь бжственымь просвѣщаета в неи же съ мч҃нкы яко мчн҃ка за людї своя молита сѧ радуита сѧ свѣтлѣи звѣздѣ заоутра въсходѧщии но хослюбивая стрпсцѧ и заступника наша покорита поганыя подъ нозѣ кнѧземъ нашим молѧща сѧ къ влцдѣ б҃у нашему мирно пребывати в совокуплении и въ сдравии избавѧща ѿ оусобныя рати и ѿ пронырьства дьяволѧ сподобита же и нас поющих и почитающих ваю чстное торжьство въ всѧ вѣкы до скончанья·:- Ст҃ополкъ же сь ѡканьныи и злыи оуби ст҃ослава пославъ в горѣ оугорьстѣи бѣжащю ему въ оугры и нача помышлѧти яко избью всю братью свою и прииму власть русьскую единъ помысливъ высокооумъемь своимь не вѣдыи яко б҃ъ даеть власть ему же хощеть поставлѧеть бо црсѧ и кнѧзѧ вышнии ему же хощеть дасть аще бо кая землѧ оуправит сѧ прде бм҃ь поставлѧеть еи црсѧ или кнѧзѧ праведна любѧща судъ и правду и властелѧ оустраяеть и судью правѧщаго судъ аще бо кнѧзи правьдиви бывають в земли то многа ѿдают сѧ согрѣшенья аще ли зли и лукави бывають то болше зло наводить б҃ъ на землю понеже то глава есть земли тако бо исаия реч лютѣ бо граду тому в немьже кнѧзь оунъ любѧи вино пити съ гусльми и съ младыми свѣтнїкы сѧковыя бо б҃ъ даѥть за грѣхы а старыя и мд҃рыя ѿиметь яко же исаия г҃леть ѿиметь гсь ѿ иерлмса крѣпкаго исполина и члв҃ка храбра и судью и пррк҃а и смѣрена старца разумна послушлива поставлю оуношю кнѧзѧ имъ и ругателѧ ѡбладающа ими С҃тополкъ же ѡканныи нача кнѧжити кыевѣ созвавъ люди нача даяти ѡвѣмъ корзна а другым кунами и раздая множьство ярославу же не вѣдущю ѿтьнѣ смр҃ти варѧзи бѧху мнози оу ярослава и насилье творѧху новгородцем и женамъ ихъ вставше новгородци избиша вѧрѧгы во дворѣ поромони и разгнѣва сѧ ярославъ и шедъ на рокомъ сѣде въ дворѣ пославъ к новгородцемъ реч оуже мнѣ сихъ не крѣсити и позва к собѣ нарочитыѣ мужи иже бѧху иссѣкли варѧгы ѡбльстивъ и исѣче в ту же нощь приде ему вѣсть ис кыева ѿ сестры ѥго передъславы си ѡц҃ь ти оумерлъ а с҃тополкъ сѣдитъ ти кыевѣ оубивъ бориса а на глѣба посла а блюди сѧ ѥго повелику се слышавъ печаленъ быс ѡ ѡц҃и и ѡ дружинѣ заоутра же собравъ избытокъ новгородець ярославъ реч ѡ люба моя дружина юже вчера избихъ на вѣчи ѡц҃ь мои оумерлъ а с҃тополкъ сѣди кыевѣ избивая братью свою и рѣша новгородци аще кнѧже братя наша исѣчена суть можемъ по тобѣ бороти и събра ярославъ варѧгъ тысѧчю а прочих вои м҃ и поиде на с҃тополка нарекъ б҃а рекъ не я почахъ избивати братю но ѡнъ да будеть ѿместьникъ б҃ъ крове братя моея зане без вины пролья кровь борисову и глѣбову праведною еда и мнѣ сице же створить но суди ми гси по правдѣ да скончает сѧ злоба грѣшнаго и поиде на ст҃ополъка слышавше се ст҃ополкъ идуща ярослава пристрои бе щисла вои ѡнъ полъ днѣпра а ярославъ ѡбъ сю Начало кнѧженья ярославлѧ кыевѣ В лѣт ҂ѕ҃ ф҃ к҃ д Приде ярославъ и сташа противу ѡ полъ днѣпра и не смѧху ни си ѡнѣхъ ни ѡни сихъ начати и стояша мц҃ѣ г҃ противу собѣ и воевода нача с҃тополчь ѣздѧ възлѣ берегъ оукарѧти новгородцѣ гл҃ѧ что придосте с хромьцемь симь ѡ вы плотници суще а приставимъ вы хоромомъ рубити нашимъ се слышавше новгородци рѣша ярославу яко заоутра перевеземъ сѧ на не аще кто не поидеть с нами сами потнемъ бѣ бо оуже в заморозъ с҃тополкъ стояше межи двѣма ѡзерома и всю нощь пилъ бѣ с дружиною своею ярослав же заоутра исполчивъ дружину свою противу свѣту перевезе сѧ и высѣдъ на брегъ ѿринуша лодьѣ ѿ берега и поидоша противу собѣ и сступиша сѧ на мѣстѣ быс сѣча зла и не бѣ лзѣ ѡзеромь печенѣгомъ помагати и притиснуша с҃тополка с дружиною къ зеру и въступиша на ледъ и ѡбломи сѧ с ними ледъ и ѡдалати нача ярославъ с҃тополкъ же бѣжа в лѧхы ярославъ же сѣде кыевѣ на столѣ ѡтьни и дѣдни И бы тогда ярославъ новѣгородѣ лѣт к҃ и В лѣт ҂ѕ҃ ф҃ к҃ е Ярославъ иде и погорѣ цр҃кви В лѣт ҂ѕ҃ ф҃ к҃ ѕ Приде болеславъ съ с҃тополкомь на ярослава с лѧхы ярославъ же совокупивъ русь и варѧгы и словѣнѣ поиде противу болеславу и ст҃ополку приде волыню и сташа ѡбаполъ рѣкы буга и бѣ оу ярослава кормилець и воевода именемь буды нача оукарѧти болеслава гл҃ѧ да то ти прободемъ трѣскою черево твое толъстое бѣ бо болеславъ великъ и тѧжекъ яко и на кони не могы сѣдѣти но бѧше смыслень и реч болеславъ къ дружинѣ своеи аще вы сего оукора не жаль азъ единъ погыну всѣдъ на конь вбреде в рѣку и по немь вои ѥго ярослав же не оутѧгну исполчити сѧ и побѣди болеславъ ярослава ярославъ же оубѣжа съ д҃.ми мужи новугороду болеславъ же вниде в кыевъ съ с҃тополкомь и реч болеславъ разведѣте дружїну мою по городомъ на покоръмъ и быс тако ярославу же прїбѣгшю новугороду и хотѧше бѣжати за море и посадникъ коснѧтинъ сн҃ъ добрынь с новгородьци расѣкоша лодьѣ ярославлѣ рекуще хочемъ сѧ и еще бити съ болеславомъ и съ ст҃ополкомь начаша скотъ събирати ѿ мужа по д҃ куны а ѿ старостъ по і҃ грив а ѿ бояръ по и҃і грив и приведоша варѧгы вдаша имъ скотъ и совокупи ярославъ воя многы болеславъ же бѣ кыевѣ сѣдѧ ѡканьныи же с҃тополкъ реч елико же лѧховъ по городу избиваите я и избиша лѧхы болеславъ же побѣже ис кыева възма имѣнье и бояры ярославлѣ и сестрѣ ѥго и настаса пристави десѧтиньнаго ко имѣнью бѣ бо сѧ ѥму ввѣрилъ лестью и людии множьство веде с собою и городы червеньскыя зая собѣ и приде в свою землю с҃тополкъ же нача кнѧжити кыевѣ и поиде ярославъ на с҃тополка и бѣжа с҃тополкъ в печенѣгы В лѣт ҂ѕ҃ ф҃ к҃ з Приде с҃тополкъ с печенѣгы в силѣ тѧжьцѣ и ярославъ собра множьство вои и взиде противу ему на льто ярославъ ста на мѣстѣ идеже оубиша бориса въздѣвъ руцѣ на н҃бо реч кровь брата моѥго вопьеть к тобѣ влкдо мьсти ѿ крове праведнаго сего якоже мьстилъ ѥси крове авелевы положивъ на каинѣ стенанье и трѧсенье тако положи и на семь помоливъ сѧ и рекъ брата моя аще еста и тѣломь ѿсюда но мл҃твою помозѣта ми на противнаго сего ѹбиицю и гордаго и се ему рекшю поидоша противу собѣ и покрыша по летьское ѡбои ѿ множьства вои бѣ же пѧтокъ тогда въсходѧщю слн҃цю и сступиша сѧ ѡбои быс сѣча зла яка же не была в руси и за рукы емлюче сѣцѧху сѧ и сступаша сѧ трижды яко по ѹдольемь крови тещи К вечеру же ѡдолѣ ярославъ а с҃тополкъ бѣжа и бѣжащю ему нападе на нь бѣсъ и раслабѣша кости ѥго не можаше сѣдѣти и несѧхуть и на носилѣхъ принесоша и къ бестою бѣгающе с нимь ѡнъ же гл҃ше побѣгнѣте со мною женуть по насъ ѡтроци же ѥго всылаху противу еда кто женеть по насъ и не бѣ никогоже в слѣдъ гонѧщаго и бѣжаху с нимь ѡнъ же в немощи лежа въсхопивъ сѧ гл҃ше ѡсе женуть побѣгнѣте не можаше терпѣти на единомь мѣстѣ и пробѣжа лѧдьскую землю гонимъ б҃ьимъ гнѣвомъ прибѣжа в пустыню межю лѧхы и чехы испроверже злѣ животъ свои ѥго же по правдѣ яко неправедну суду нашедшю на нь по ѡшествии сего свѣта прияша мукы ѡканьнаго показоваше явѣ посланая пагубная рана въ смр҃ть немїлостивно въгна и по смр҃ти вѣчно мучимъ есть свѧзанъ есть же могыла ѥго в пустыни и до сего дне исходить же ѿ нея смрадъ золъ се же б҃ъ показа на наказанье кнѧземъ русьскым да аще сии еще сице же створѧть такоже зло оубииство з҃ бо мьстии прия каинъ оубивъ авелѧ а ламехъ о҃ Понеже бѣ каинъ не вѣдыи мьщенья прияти ѿ б҃а а ламехъ вѣдыи казнь бывши на прародителю ѥго створи оубииство реч бо ламехъ къ своима женома мужа оубихъ въ вредъ мнѣ и оуношю въ язву мнѣ тѣмь же реч о҃ мьстии на мнѣ понеже реч вѣдая створихъ се ламехъ оуби два брата енохова и поя собѣ женѣ ею се же с҃тополкъ новыи авимелехъ иже сѧ бѣ родилъ ѿ прелюбодѣянья иже изби братю свою сн҃ы гедеѡны тако и сь быс ярославъ же сѣде кыевѣ оутеръ пота с дружиною своею показавъ побѣду и трудъ великъ В лѣт ҂ѕ҃ ф҃ к҃ и Роди сѧ оу ярослава с҃нъ и нареч имѧ ѥму володимеръ В лѣт ҂ѕ҃ ф҃ к҃ ѳ Приде брѧчиславъ с҃нъ изѧславль внукъ володимърь на новъгородъ и зая новъгородъ и поимъ новгородцѣ и имѣнье ихъ поиде полотьску ѡпѧть и пришедшю ему к судомири рѣцѣ и ярославъ ис кыева въ з҃ д҃нь постиже и ту и побѣди ярославъ брѧчислава и новгородцѣ вороти новугороду а брѧчиславъ бѣжа полотьску В лѣт ҂ѕ҃ ф҃ л҃ Приде ярославъ къ берестию въ си же времена мьстиславу сущю тмутороканю поиде на касогы слышавъ же се кнѧзь касожьскыи редедѧ изиде противу тому и ставшема ѡбѣма полкома противу собѣ и реч редедѧ къ мьстиславу что ради губивѣ дружину межи собою но сы.идевѣ сѧ сама боротъ да аще ѡдолѣешї ты то возмеши имѣнье мое и жену мою и дѣти моѣ ї землю мою аще ли азъ ѡдолѣю то възму твое все и реч мьстиславъ тако буди и реч редедѧ ко мьстиславу не ѡружьемь сѧ бьевѣ но борьбою и яста сѧ бороти крѣпко и надолзѣ борющема сѧ има нача изнемагати мьстиславъ бѣ бо великъ и силенъ редедѧ и реч мьстиславъ ѡ прчстая бц҃е помози ми аще бо ѹдолѣю сему сзижю цр҃квь во имѧ твое и се рекъ оудари имь ѡ землю и вынзе ножь зарѣза редедю шедъ в землю ѥго взѧ все имѣнье ѥго жену ѥго и дѣти ѥго и дань възложи на касогы и пришедъ тьмутороканю заложи црк҃вь с҃тыя бц҃а и созда ю яже стоить и до сего дн҃е тьмуторокани В лѣт ҂ѕ҃ ф҃ л҃ а Поиде мьстиславъ на ярослава с козары и съ касогы В лѣт ҂ѕ҃ ф҃ л҃ в Ярославу сущю новѣгородѣ приде мьстиславъ ис тъмутороканѧ кыеву и и не прияша ѥго кыяне ѡнъ же шедъ сѣде на столѣ черниговѣ ярославу сущю новѣгородѣ тогда В се же лѣт Въсташа волъсви в суждали избиваху старую чадь къ дьяволю наоущенью и бѣсованью гл҃ще яко си держать гобино бѣ мѧтежь великъ и голодъ по всеи тои странѣ идоша по волзѣ вси людье в болгары и привезоша и тако ѡжиша слышав же ярославъ волхвы приде суздалю изъимавъ волхвы расточи а другыми показни рекъ сице б҃ъ наводить по грѣхомъ на куюждо землю гладом или моромъ ли ведромь ли иною казнью а члв҃къ не вѣсть ничтоже и възвративъ сѧ ярославъ приде новуногороду и посла за море по варѧгы и прїде якунъ с варѧгы и бѣ якунъ слѣпъ луда бѣ оу него золотомь истъкана и приде къ ярославу иде ярославъ съ якуномь на мьстислава мьстиславъ же слышавъ взиде противу има к листвену мьстиславъ же с вечера исполчивъ дружину и постави сѣверъ въ чело противу варѧгомъ а сам ста с дружиною своею по крилома и бывши нощи быс тма молонья и громъ и дождь реч мьстиславъ дружинѣ своеи поидемъ на не и поиде мьстиславъ и ярославъ противу собѣ и сступи сѧ чело сѣверъ съ варѧгы и быс сѣча силна яко посвѣтѧше молонья блещашеть сѧ ѡружье и бѣ гроза велика и сѣча силна и страшна видѣв же ярославъ яко побѣжаемъ есть побѣже съ якуномъ кнѧземь варѧжьскым и якунъ ту ѿбѣже луды златоѣ ярославъ же приде новугороду а якунъ иде за море мьстиславъ же ѡ светъ заоутра видѣвъ лежачиѣ сѣчены ѿ своих сѣверъ и варѧгы ярославлѣ и реч кто сему не радъ се лежить сѣверѧнинъ а се варѧгъ а дружина своя цѣла и посла мьстиславъ по ярославѣ гл҃ѧ сѧди в своемь кыевѣ ты еси старѣишеи братъ а мнѣ буди си сторона и не смѧше ярославъ ити в кыевъ дондеже смириста сѧ и сѣдѧше мьстиславъ черниговѣ а ярославъ новѣгородѣ и бѣяху кыевѣ мужи ярославли з҃ лѣт быс и роди сѧ другыи сн҃ъ и нареч имѧ ему изѧславъ В лѣт ҂ѕ҃ ф҃ л҃ д Ярославъ совокупи воя многы и приде кыеву и створи миръ с братом своим мьстиславомь оу городьцѧ и раздѣлиста по днѣпръ русьскую землю ярославъ прия сю сторону а мьстиславъ ѡну и начаста жити мирно и в братолюбьствѣ и оуста оусобица и мѧтежь и быс тишина велика в земли В лѣт ҂ѕ҃ ф҃ л҃ е Роди сѧ г҃.и сн҃ы ярославу и нареч имѧ ему с҃тославъ В лѣт ҂ѕ҃ ф҃ л҃ ѕ Знаменье яви сѧ на нб҃си яко видѣти всеи земли В лѣт ҂ѕ҃ ф҃ л҃ з Мирно быс В лѣт ҂ѕ҃ ф҃ л҃ и Ярославъ бзы взѧлъ и роди сѧ ярославу д҃.и сн҃ъ и нареч имѧ ему всеволодъ семь же лѣт Иде ярославъ на чюдь и побѣди я и постави градъ юрьевъ в се же времѧ оумре болеславъ великыи в лѧсѣхъ и быс мѧтежь в земли лѧдьскѣ вставше людье избиша еппсы и попы и бояры своя и быс в нихъ мѧтежь В лѣт ҂ѕ҃ ф҃ л҃ ѳ Ярославъ и мьстиславъ собраста вои многъ идоста на лѧхы и заяста грады червеньскыя ѡпѧть и повоеваста лѧдьскую землю и многы лѧхы приведоста и раздѣливша я ярославъ посадї по ръси и суть до сего дн҃е В лѣт ҂ѕ҃ ф҃ м҃ Ярославъ поча ставити городы по ръси В лѣт ҂ѕ҃ ф҃ м҃ а Мьстиславичь еоустафии оумре В лѣт ҂ѕ҃ ф҃ м҃ в В лѣт ҂ѕ҃ ф҃ м҃ г В лѣт ҂ѕ҃ ф҃ м҃ д Мьстиславъ изиде на ловы разболѣ сѧ и оумре и положиша и оу стаг сп҃са юже самъ заложилъ бѣ бо въздано ея при немь възвыше яко на кони стояще досѧщи бѣ же мьстиславъ дебелъ тѣломь черменъ лицем великыма ѡчима храборъ на рати млтсвъ любѧше дружину по велику имѣнья не щадѧше ни питья ни ѣденья бранѧше по семь же перея власть ѥго всю ярославъ и быс самовластець русьстѣи земли иде ярославъ новугороду и посади сн҃а своего володимера новѣгородѣ еппса постави жидѧту и в се времѧ роди сѧ ярославу сн҃ъ нарекоша имѧ ему вѧчеславъ ярославу же сущю новѣгородѣ вѣсть приде ѥму яко печенѣзи ѡстоять кыевъ ярославъ събра вои многъ варѧгы и словѣни приде кыеву и вниде в городъ свои и бѣ печенѣгъ бе щисла ярославъ выступи из града и исполчи дружину постави варѧгы посредѣ а на правѣи сторонѣ кыяне а на лѣвѣмь крилѣ новгородци сташа пред градомь печенѣзи приступиша и почаша и сступиша сѧ на мѣсто иде же стоить нынѣ с҃тая соѳья митрополья русьская бѣ бо тогда поле внѣ града и быс сѣча зла и ѡдва ѡдолѣ к вечеру ярославъ и побѣгша печенѣзи разно и не вѣдѧху сѧ камо бѣжати тонѧху въ сѣтомли инѣ же въ инѣхъ рѣкахъ а прокъ ихъ пробѣгоша и до сего дн҃е в сеже лѣто всади ярославъ судислава в порупъ брата своѥго плесковѣ ѡклеветанъ к нему В лѣт ҂ѕ҃ ф҃ м҃ е Заложи ярославъ городъ великыи оу негоже града суть златая врата заложи же и црк҃вь ст҃ыя соѳья митрополью и посемь црк҃вь на золотыхъ воротѣхъ ст҃ое бц҃е блг҃вѣщенье посемь ст҃аго геѡргия манастырь и ст҃ыя ирины и при семь нача вѣра хсьяньска плодити сѧ и раширѧти и черноризьци почаша множити сѧ и манастыреве починаху быти и бѣ ярославъ любѧ црк҃вныя оуставы попы любѧше повелику излиха же черноризьцѣ и книгамъ прилежа и почитая е часто в нощи и въ дн҃е и собра письцѣ многы и прекладаше ѿ грекъ на словѣньское писмо и списаша книгы многы и сниска имиже поѹчаще сѧ вѣрнии людье наслажают сѧ оученья бжтсвенаго яко же бо се нѣкто землю разорить другыи же насѣеть ини же пожїнають и ядѧть пищю бескудну тако и сь ѡц҃ь бо сего володимеръ взора и оумѧчи рекше крщ҃ньемь просвѣтивъ сь же насѣя книжными словесы срцда вѣрных людии а мы пожинаемъ оученье приѥмлюще книжное велика бо бываѥть полза ѿ оученья книжного книгами бо кажеми и оучими ѥсмы пути покаянью мдрсть бо ѡбрѣтаѥмъ и въздержанье ѿ словесъ книжныхъ се бо суть рѣкы напаяюще вселеную се суть исходища мости книгамъ бо есть неищетная глубина сими бо в печали оутѣшаѥми есмы си суть оузда въздержанью мдртсь бо велика есть якоже и симонъ хвалѧ е гл҃ше азъ прмдсрть вселих свѣтъ разумъ и мысль азъ призвах страхъ гснь мои съвѣти моя мдрсть мое оутверженье моя крѣпость мною црсве цртсвують а силнии пишють правду мною вельможа величают сѧ и мч҃тли держать землю азъ любѧщая мѧ люблю ищющи мене ѡбрѧщють аще бо поищеши въ книгахъ мдрсти прилѣжно то ѡбрѧщеши велику ползу дш҃и своеи иже бо книгы часто чтеть то бесѣдуеть с бо҃мь или ст҃ыми мужи почитая пррч҃скыя бесѣды и еуагльская оученья и аплская житья ст҃хъ ѡ҃ць въсприемлеть д҃ша велику ползу ярославъ же се якож реком любимъ бѣ книгамъ многы написавъ положи в ст҃ѣи соѳьи црк҃ви юже созда самъ оукраси ю златомь и сребромь и ссуды и црк҃вными в неи же ѡбычныя пѣсни б҃у въздають в годы ѡбычныя и ины црк҃ви ставлѧше по градомъ и по мѣстомъ поставлѧя попы и дая имъ ѿ имѣнья своѥго ѹрокъ велѧ имъ оучити люди понеже тѣмь есть поручено б҃мь и приходити часто къ црк҃вамъ и оумножиша сѧ прозвутери людье хсьяньстии радоваше сѧ ярославъ вида множьство црк҃вии и люди хьсяны зѣло а врагъ сѣтовашеть сѧ побѣжаемъ новыми людьми хьсяньскыми В лѣт ҂ѕ҃ ф҃ м҃ ѕ Ярославъ иде на ятвѧгы В лѣт ҂ѕ҃ ф҃ м҃ з Сщсена быс цр҃кы с҃тыя бц҃ѧ юже созда володимеръ ѡц҃ь ярославль митрополитомь ѳеѡпомтомь В лѣт ҂ѕ҃ ф҃ м҃ и Ярославъ иде на литву В лѣт ҂ѕ҃ ф҃ м҃ ѳ Иде ярославъ на мазовъшаны въ лодьяхъ В лѣт ҂ѕ҃ ф҃ н҃ Иде володимеръ сн҃ъ ярославль на ямь и побѣдивъ я и помроша кони оу вои володимерь яко и ѥще дышющимъ конемъ съдираху хзы с нихъ толикъ бо бѣ моръ в коних В лѣт ҂ѕ҃ ф҃ н҃ а Посла ярославъ сн҃а своѥго володимера на грькы и вда ему вои многъ а воевотьство поручи вышатѣ ѡц҃ю яневу и поиде володимеръ в лодьях и придоша в дунаи поидоша к цсрюграду и быс бурѧ велика и разби корабли руси и кнѧжь корабль разби вѣтръ и взѧ кнѧзѧ в корабль иванъ творимиричь воеводы ярославлѧ прочии же вои володимери ввержени быша на брегъ числомь ҂ѕ҃ И хотѧще поити в русь и идѧше с ними ѿ дружины кнѧжее и реч азъ поиду с ними и высѣде ис корѧблѧ с ними аще живъ буду с нимь аще погыну то с друженою и подиоша хотѧще в русь и быс вѣсть грькомъ яко избило море русь и пославъ цр҃ь именемь мономахъ по руси ѡлѧдии д҃і Володимеръ же видѣвъ с дружиною яко идут по немь въспѧтивъ сѧ изби ѡлѧди гречьскыя и възврати сѧ в русь ссѣдавше сѧ в кораблѣ своѣ вышату же яша съ извержеными на брегъ и приведоша я црсюграду и слѣпиша руси много по трехъ же лѣтѣхъ миру бывшю пущенъ быс вышата в русь къ ярославу в сиже времена вдасть ярославъ сестру свою за казимира и вдасть казимиръ за вѣно людии н҃ сотъ В лѣт ҂ѕ҃ ф҃ н҃ в И выгребоша в҃ кнѧзѧ ярополка и ѡльга сна с҃тославлѧ и кртсиша кости ею и положиша я въ црксви с҃тыя бц҃а в сеже лѣт оумре брѧчиславъ сн҃ъ изѧславль внукъ володимерь ѡц҃ь всеславль и всеславъ сн҃ъ ѥго сѣде на столѣ ѥго ѥго же роди мт҃и ѿ вълхвованья мт҃ри бо родивши ѥго быс ѥму язвено на главѣ ѥго рекоша бо волсви мт҃ри ѥго се язвено навѧжи на нь да носить е до живота своѥго еже носить всеславъ и до сего дн҃е на собѣ сего ради немлтсвъ есть на кровьпролитье В лѣт ҂ѕ҃ ф҃ н҃ г Заложи володимеръ с҃тую соѳью новѣгородѣ В лѣт ҂ѕ҃ ф҃ н҃ д В лѣт ҂ѕ҃ ф҃ н҃ е Ярославъ иде на мазовшаны и побѣди е и кнѧзѧ ихъ оуби моиславъ и покори я казимиру В лѣт ҂ѕ҃ ф҃ н҃ ѕ В лѣт ҂ѕ҃ ф҃ н҃ з В лѣт ҂ѕ҃ ф҃ н҃ и Престави сѧ жена ярославлѧ кнѧгыни В лѣт ҂ѕ҃ ф҃ н҃ ѳ Постави ярославъ лариѡна митрополитомь русина въ с҃тѣи соѳьи собравъ еппсы И се да скажемъ что ради прозва сѧ печерьскыи манастырь б҃олюбивому бо кнѧзю ярославу любѧщю берестовое и црк҃вь ту сущюю с҃тхъ апслъ и попы многы набдѧщю в нихже бѣ презвутеръ именемь лариѡнъ мужь бл҃гъ книженъ и постникъ хожаше с берестоваго на днѣпръ на холмъ кдѣ нынѣ ветхыи манастырь печерьскыи ту млт҃ву творѧше бѣ бо ту лѣсъ великъ ископа печерку малу двусажену и приходѧ с берестового ѿпѣваше часы и молѧше сѧ ту б҃у в таинѣ посемь же б҃ъ кнѧзю вложи въ срдце и постави и митрополитомь в с҃тѣи соѳьи а си печерка тако ста и не по мнозѣхъ д҃нехъ бѣ нѣкыи члв҃къ именемь мирьскымь ѿ града любча и възложи сему б҃ъ в срцде въ страну ити ѡнъ же оустреми сѧ в с҃тую гору и видѣ ту манастырь сущи и ѡбиходивъ възлюбивъ чернечьскыи ѡбраз приде в манастырь ту и оумоли игумена того да бы на нь възложилъ ѡбраз мнишьскыи ѡн же послушавъ ѥго постриже и нарекъ имѧ ѥму антонии наказавъ ѥго и наоучивъ чернечьскому ѡбразу и реч ѥму иди в русь ѡпѧть и буди блгсвлнье ѿ с҃тыя горы и реч ѥму яко ѿ тебе мнози черньцї быти имуть блгсви и и ѿпусти ѥго рекъ ѥму иди с миромь антонии же приде кыеву и мыслѧше кдѣ бы жити и ходи по манастыремъ и не възлюби б҃у ни хотѧщю и поча ходити по дебремъ и по гора ища кдѣ бы ему б҃ъ показалъ и приде на холмъ идѣ бѣ лариѡнъ ископалъ печрку и възлюби мѣсто се и всели сѧ в не и нача молити сѧ б҃у со слезами гл҃ѧ гси оувтерди мѧ в мѣстѣ семь и да будеть на мѣстѣ семь блгсвнье ст҃ыя горы и моѥго игумена иже мѧ постригалъ и поча жити ту молѧ б҃а ядыи хлѣбъ сухъ и тоже чересъ дн҃ь и воды в мѣру вкушая копая печеру и не да собѣ оупокоя дн҃ь и нощь в трудѣхъ пребывая въ бдѣньи и в млт҃вахъ по семь же оувѣдѣша добрии члв҃ци и приходѧху к нему приносѧще же ѥму еже на потребу бѣ и прослу якоже великыи антонии приходѧще к нему просѧху оу него блгвня по семь же преставльшю сѧ великому кнѧзю ярославу прия власть сн҃ъ ѥго изѧславъ и сѣде кыѥвѣ антонии же прославленъ быс в русьскѣи земли изѧславъ же оувѣдѣвъ житье ѥго приде с дружиною своѥю просѧ оу него блгвнсья и млт҃вы и оувѣданъ быс всѣми великыи антонии и чтимъ и начаша приходити к нему братя и нача приимати и постригати я и собра сѧ братьи к нему числомь в҃і ископаша печеру велику и црк҃вь и кѣльи яже суть и до сего д҃не в печерѣ подъ ветхымь манастыремь совъкупленѣ же братьи реч имъ антонии се б҃ъ васъ братья совъкути и ѿ блгвнсья есте ст҃ыя горы имь же мене постриже игуменъ ст҃ыя горы а язъ васъ постригалъ да буди блгсвнье на васъ перво ѿ б҃а а второе ѿ ст҃ыя горы и се рекъ имъ жївѣте же собѣ и поставлю вы игумена а самъ хочю въ ѡну гору ити единъ якож и преже бѧхъ ѡбыклъ оуединивъ сѧ и постави имъ игуменомь варлама а самъ иде в гору и ископа печеру яже есть подъ новымь манастырем в неиже сконча животъ свои живъ в добродѣтели не выходѧ ис печеры лѣт м҃ никдѣже в неиже лежать мощѣ ѥго и до сего дн҃е братя же съ игуменомь живѧху и оумножившим сѧ братьи в печерѣ и помыслиша поставити внѣ печеры манастырь и приде игуменъ и братья ко антонью и рекоша ѥму ѡч҃е оумножило сѧ братьѣ а не можемъ сѧ вмѣстити в печеру да бы б҃ъ повелѣлъ и твоя млт҃ва да быхомъ поставили црк҃вьцю внѣ печеры и повелѣ имъ антонии ѡни же поклониша сѧ ему и поставиша црк҃вьцю малу надъ пещерою во имѧ ст҃ыя бц҃а оуспенье и нача б҃ъ оумножати черноризцѣ млт҃вми ст҃ыя бц҃а и съвѣтъ створиша братя со игуменомь поставити манастырь и идоша братя ко антонью и рѣша ѡч҃е братя оумножают сѧ а хотѣли быхомъ поставити манастырь антонии же радъ бывъ блгснъ б҃ъ ѡ всемь и млт҃ва ст҃ыя бц҃а и сущихъ ѡц҃ь иже в ст҃ѣи горѣ да будеть с вами и се рекъ посла ѥдиного ѿ братьѣ ко изѧславу кнѧзю река тако кнѧже мои се б҃ъ оумножаеть братю а мѣстьце мало да бы ны далъ гору ту яже есть надъ печерою изѧславъ же слышавъ и радъ быс посла мужь свои и вда имь гору ту игумен же и братя заложиша црк҃вь велику и манастырь ѡгородиша а съ столпьемь кельѣ поставиша многы црк҃вь свершиша и иконами оукрасиша и ѿтолѣ почаша печерскыи манастырь имьже бѣша жили черньци преже в печерѣ а ѿ того прозва сѧ печерскыи манастырь есть же манастырь печерскыи ѿ блгснья ст҃ыя горы пошелъ манастыреви же свершену игуменьство держащю варламови изѧславъ же постави манастырь ст҃аго дмитрия и выведе варлама на игуменьство к ст҃му дмитрию хотѧ створити вышнии сего манастырѧ надѣя сѧ б҃атьствѹ мнози бо манастыри ѿ црсь и ѿ бояръ и ѿ б҃атьства поставлени но не суть таци каци суть поставлени слезами пощеньемь млт҃вою бдѣньемь антонии бо не имѣ злата ни сребра но стѧжа слезами и пощеньемь яко же гл҃ахъ варламу же шедъшю к ст҃му дмитрию свѣтъ створше братья идоша к старцю антонью и рекоша постави намъ игумена ѡн же реч имъ кого хощете ѡни же рѣша кого хощеть б҃ъ и ты и реч имъ кто болии въ васъ акъже ѳѡдосии послушьливыи кроткыи смѣреныи да сь будеть вамъ игуменъ братя же ради бывше поклониша сѧ старцю и поставиша ѳеѡдосья игуменом братьѣ чїсломь к҃ ѳеѡдосу же приемшю манастырь поча имѣти въздержанье и велико щенье и млт҃вы съ слезами и совокуплѧти нача многы черноризьци и совокупи братьѣ числомь р҃ и нача искати правила чернечьскаго и ѡбрѣте сѧ тогда михаилъ чернець манастырѧ студиискаго иже бѣ пришелъ изъ грекъ с митрополитомь геѡргиемь и нача оу него искати оустава чернець студиискых и ѡбрѣтъ оу него исписа и оустави въ манастыри своемь како пѣти пѣнья манастырьская и поклонъ какъ держати и чтенья почитати и стоянье в црк҃ви и весь рѧдъ црк҃вныи трѧпезѣ сѣданье и что ясти в кыя дн҃и все съ оуставленьемь ѳеѡдосии все то изъѡбрѣтъ предасть манастырю своему ѿ того же манастырѧ переяша вси манастыреве оуставъ тѣмь же почтенъ есть манастырь печерьскыи старѣе всего ѳеѡдосьеви же живущю в манастыри и правѧщю добродѣтелное житье и чернечьское правило и приимающю всѧкого приходѧщаго к нему к нему же и азъ придохъ худыи и недостоиныи рабъ и приятъ мѧ лѣт ми сущю з҃і ѿ роженья моѥго се же написахъ и положихъ в кое лѣто почалъ быти манастырь и что ради зоветь сѧ печерьскыи а ѡ ѳеѡдосовѣ житьи акы скажемъ В лѣт ҂ѕ҃ ф҃ ѯ҃ Престави сѧ володимеръ сн҃ъ ярославль старъ новѣгородѣ и положенъ быс в ст҃ѣи соѳьи юже бѣ самъ создалъ В лѣт ҂ѕ҃ ф҃ ѯ҃ а Ѿ всеволода роди сѧ с҃нъ и нарече имѧ ему володимеръ ѿ црцсѣ грькынѣ В лѣт ҂ѕ҃ ф҃ ѯ҃ в Престави сѧ великыи кнѧзь русьскыи ярославъ и еще бо живущю ѥму нарѧди сн҃ы своя рекъ имъ се азъ ѿхожю свѣта сего снв҃е мои имѣите в собѣ любовь понеже вы есте братя единого ѡц҃а и мтр҃е да аще будете в любви межю собою б҃ъ будеть в васъ и покоривыть вы противныя подъ вы и будете мирно живуще аще ли будете ненавидно живуще в распрѧхъ и которающе сѧ то погыбнете самї землю ѡц҃ь своихъ и дѣдъ своихъ иже налѣзоша трудомь своимь великымъ но пребываите мирно послушающе брат брата се же поручаю в собе мѣсто столъ старѣишему сн҃у моему и брату вашему изѧславу кыевъ сего послушаите якож послушасте мене да то вы будеть в мене мѣсто а ст҃ославу даю черниговъ а всеволоду переяславль а вѧчеславу смолинескъ и тако раздѣли имъ грады заповѣдавъ имъ не преступати предѣла братнѧ ни сгонити рекъ изѧславу аще кто хощеть ѡбидѣти брата своего то ты помагаи ѥгоже обидѧть и тако ѹрѧди сн҃ы своя пребывати в любви самому же болну сущю и пришедшю вышегороду разболѣ сѧ велми изѧславу тогда сущю а ст҃ославу володимери вселоду же тогда сущю у ѡц҃ѧ бѣ бо любимъ ѡц҃емь паче всее братьи е же имѧше присно ѹ собе ярославу же приспѣ конець житья и предасть дш҃ю свою в суботу а҃ пос с҃таго ѳеѡдора всеволодъ же спрѧта тѣло ѡц҃а своѥго възложьше на сани везоша и кыеву попове поюще ѡбычныя пѣсни плакаша сѧ по немь людье принесъ положиша и в рацѣ мороморѧнѣ в црк҃ви ст҃ое соѳьѣ и плака сѧ по немь всеволодъ и людье вси живе же всѣхъ лѣт о҃ и ѕ҃ Начало же кнѧженья изѧславлѧ кыевѣ Пришедъ изѧславъ сѣде кыевѣ ст҃ославъ черниговѣ всеволодъ переяславли игорь володимери вѧчеславъ смолиньскѣ В сеже лѣто иде всеволодъ на торкы И побѣди торкы в семьже лѣт Приходи болушь с половьци и створи всеволодъ миръ с ними и возвратиша сѧ вспѧть ѿнюду же пришли В лѣт ҂ѕ҃ ф҃ ѯ҃ д В лѣт ҂ѕ҃ ф҃ ѯ҃ е Престави сѧ вѧчеславъ сн҃ъ ярославль смолиньскѣ и посадиша игорѧ смолиньскѣ из володимерѧ введше В лѣт ҂ѕ҃ ф҃ ѯ҃ ѕ Побѣди изѧславъ голѧди В лѣто ҂ѕ҃ ф҃ ѯ҃ з Изѧславъ с҃тославъ и всеволодъ высадиша строя своѥго ис поруба сидѣ бо лѣт к҃ и д҃ Заводивъше кртсу и быс чернцемь В лѣт ҂ѕ҃ ф҃ ѯ҃ и Престави сѧ игорь сн҃ъ ярославль в семь же лѣт Изѧславъ и ст҃ославъ и всеволодъ и всеславъ совокупи вои бещислены поидоша на конихъ и в лодьяхъ бещислено множьство на торкы се слышавше торци оубояша сѧ пробѣгоша и до сего дн҃е и помроша бѣгаючи бж҃ьимь гнѣвомь гоними ѡви ѿ зимы друзии же гладомь ини же моромь и судомь бж҃ьимъ тако б҃ъ избави хьсяны ѿ поганыхъ В лѣт ҂ѕ҃ ф҃ ѯ҃ ѳ Придоша половци первое на русьскую землю воеватъ всеволодъ же изиде противу имъ мцса ѳевралѧ въ в҃ дн҃ь И бившимъ сѧ имъ побѣдиша всеволода и воевавше ѿидоша се быс первоѥ зло ѿ поганых и безбожныхъ врагъ быс же кнѧзь ихъ искалъ В лѣт ҂ѕ҃ ф҃ о҃ В лѣт ҂ѕ҃ ф҃ о҃ а Судиславъ престави сѧ ярославль братъ и погребоша и въ црк҃ви стаг геѡргия в се же лѣт новѣгородѣ иде волховъ вспѧть дн҃ии е҃ се же знаменье не добро быс на д҃.е бо лѣт Пожже всеславъ градъ В лѣт ҂ѕ҃ ф҃ о҃ в Бѣжа ростиславъ тмутороканю сн҃ъ володимерь внукъ ярославль ростиславъ же ѿступи кромѣ изъ гра не оубоявъ сѧ ѥго но не хотѧ противу строѥви своѥму ѡружья взѧти ст҃ославъ же пришедъ тмутороканю посади сн҃а своѥго пакы глѣба възврати сѧ ѡпѧть ростиславъ же пришедъ пакы выгна глѣба и приде глѣбъ къ ѡцтю своѥму ростиславъ же сѣде тмуторокани в се же лѣт всеславъ рать почалъ в си же времена быс знаменье на западѣ звѣзда превелика лучѣ имущи акы кровавы въсходѧщи с вечера по заходѣ солнечнѣмь и пребыс за з҃ дн҃ии Се же проявлѧше не на добро по семь бо быша оусобицѣ много и нашествие поганыхъ на русьскую землю си бо звѣзда бѣ акы кровава проявлѧющи крови пролитье бѧше в си же времена быс дѣтищь вверьженъ в ыстомль ѥго же дѣтища выволокоша рыболове въ неводѣ ѥго же позоровахомъ до вечера и пакы ввергоша и в воду бѧшеть бо сиць на лици ѥму срамнии оудове иного нелзѣ казати срама ради пред симь же временемь и сл҃нце премѣни сѧ и не быс свѣтло но акы мцсь быс ѥгоже невѣгласи гл҃ють снѣдаѥму сущю се же бывають сица знаменья не на добро мы бо по сему разумѣемъ якож древле при антиѡсѣ въ иерлмсѣ случи сѧ внезапу по всему граду за м҃ дн҃ии явлѧти сѧ на вздусѣ на конихъ рищющимъ въ ѡружьи златы имуща ѡдежѣ и полкы ѡбоя явлѧемы и ѡружьемъ двизающим сѧ се же проявлѧше нахоженье антиѡхово нашествие на иерлсмъ по семь же при неронѣ црси в том же іерлмсѣ восия звѣзда на ѡбразъ копииныи надъ градомь се же проявлѧше нахоженье рати ѿ римлѧнъ и паки сице же быс при оустиньянѣ црси звѣзда восия на западѣ испущающи луча юже прозываху блистаницю и быс блистающи д҃нии к҃ По сем же быс звѣздамъ теченье с вечера до заоутрья яко мнѣти всѣмъ яко падають звѣзды и пакы слн҃це без лучь сьяше се же проявлѧше крамолы недузи члквомъ оумертвие бѧше пакы же при маврикии црси быс сице жена дѣтищь роди безъ ѡчью и без руку в чересла бѣ ѥму рыбии хвостъ прирослъ и песъ роди сѧ шестоногъ въ аѳрикии же в҃ дѣтища родиста сѧ единъ ѡ д҃.хъ ногахъ а другыи ѡ двою главу по семь же быс при костѧнтинѣ иконоборци сн҃а леѡнова теченье звѣздное быс на нб҃ѣ ѿторваху бо сѧ на землю яко видѧщим мнѣти кончину тогда же въздухъ възлия сѧ повелику в сурии же быс трусъ великъ земли расѣдши сѧ трии поприщь изиде дивно и землѣ мыка члв҃чскымь глсмь гл҃щи и проповѣдающи наитье языка еже и быс наидоша бо срацини на палестиньскую землю знаменья бо въ нб҃си или звѣздах ли слн҃ци ли птицами лї етеромь чимъ не блг҃о бываѥть но знаменья сицѧ на зло бывають ли проявленье рати ли гладу ли смр҃ть проявьлѧеть В лѣт ҂ѕ҃ ф҃ о҃ д Ростиславу сущю тмуторокани и емлющю дань оу касогъ и оу инѣхъ странах сего же оубоявше сѧ грьци послаша с лестью котопана ѡному же прїшедшю к ростиславу и ввѣрившю сѧ ѥму чтѧшеть и ростиславъ единою же пьющо ростиславу с дружиною своею реч котопанъ кнѧже хочю на тѧ пити ѡному же рекши пии ѡн же испивъ половину а половину дасть кнѧзю дотиснувъ сѧ палцемь в чашю бѣ бо имѣя под ногтемъ растворенье смрт҃ное и вдасть кнѧзю оурекъ смр҃ть до дн҃е семаго ѡному же испившю котопан же пришедъ корсуню повѣдаше яко в сии дн҃ь оумреть ростиславъ яко же и быс сего же котопана побиша каменьемь корсуньстии людье бѣ же ростиславъ мужь добль ратенъ взрастомь же лѣпъ и красенъ лицемь и млствъ оубогымъ и оумре мцса ѳевралѧ въ г҃ дн҃ь И тамо положенъ быс въ црк҃ви ст҃ыя бц҃а В лѣт ҂ѕ҃ ф҃ о҃ е Зарати сѧ всеславъ сн҃ъ брѧчиславль полочьскѣ и зая новъгородъ ярославичи же трие изѧславъ ст҃ославъ всеволодъ совокупивше вои идоша на всеслава зимѣ сущи велицѣ и придоша ко мѣньску и мѣнѧне затвориша сѧ в градѣ си же братя взѧша мѣнескъ исѣкоша мужѣ а жены и дѣти вдаша на щиты и поидоша к немизѣ и всеславъ поиде противу и совокупиша сѧ ѡбои на немизѣ мцса марта въ г҃ дн҃ь И бѧше снѣгъ великъ поидоша противу собѣ и бы сѣча зла и мнози падоша и ѡдолѣша изѧславъ ст҃ославъ всеволодъ всеславъ же бѣжа по семь же мцса иоулѧ въ і҃ дн҃ь Изѧславъ ст҃ославъ всеволодъ цѣловавше кртсъ чтсныи къ всеславу рекше ѥму приди к намъ яко не створимъ ти зла ѡн же надѣявъ сѧ цѣлованьи кртса и приѣхавъ в лодьи чересъ днѣпръ изѧславу же в шатеръ предъидущю и тако яша всеслава на рши оу смолиньска и преступивше кртсъ изѧславъ же приведъ всеслава кыеву всади и в порубъ съ двѣма сн҃ома В лѣт ҂ѕ҃ ф҃ о҃ ѕ Придоша иноплеменьници на русьску землю половьци мнози изѧславъ же и ст҃ославъ и всвеолодъ изидоша противу имъ на льто и бывши нощи подъидоша противу собѣ грѣх же ради нашихъ пусти б҃ъ на ны поганыя и побѣгоша русьскыи кнѧзи и побѣдиша половьци наводить бо б҃ъ по гнѣву своему иноплеменьникы на землю и тако скрушенымъ имъ въспомѧнут сѧ къ б҃у оусобная же рать бываеть ѿ соблажненья дьяволѧ б҃ъ бо не хощеть зла члв҃кмъ но бл҃га и дьяволъ радует сѧ злому оубииству и крови пролитью подвизая свары и зависти братоненавидѣнье клеветы земли же согрѣшивше которѣи любо казнить б҃ъ смр҃тью ли гладомъ ли наведенье поганыхъ ли ведромъ ли гусѣницею ли инѣми казньми аще ли покаявше сѧ будемъ в нем же ны б҃ъ велить жити гл҃еть бо прр҃кмъ намъ ѡбратите сѧ ко мнѣ всѣмъ срцдмь вашимъ постомъ и плачемъ да аще сице створимъ всѣхъ грѣхъ прощени будемъ но мы на злоѥ възвращаем сѧ акы свинья в калѣ грѣховнѣмь присно калѧюще сѧ и тако пребываемъ тѣм же прр҃кмъ нам гл҃еть мѣхъ реч яко жестокъ ѥси и шия желѣзная твоя того ради оудержахъ ѿ васъ дождь предѣлъ ѥдинъ ѡдождихъ а другаго не ѡдождихъ исше поразихъ вы зноемь и различными казньми то и тако не ѡбратисте сѧ ко мнѣ сего ради винограды вашѣ и смоковье ваше нивы и дубравы ваша истрохъ гл҃еть гсь а злобъ вашихъ не могохъ истерти послахъ на вы различныя болѣзни и смерти тѧжкыя и на скоты казнь свою послах то и ту не ѡбратисте сѧ но рѣсте мужаѥмъ сѧ доколѣ не насытисте сѧ злобъ вашихъ вы бо ѹклонисте сѧ ѿ пути моѥго гл҃еть гсь и соблазнисте многы почто не сдерзасте сѧ ѡ грѣсѣхъ вашихъ но ѹклонисте законы моя и не схранисте ихъ ѡбратите сѧ ко мьнѣ и ѡбращю сѧ к вамъ гл҃ть гсь и азъ ѿверзу вамъ хлѧбі нбнсыя и ѿвращю ѿ васъ гнѣвъ мои дондеже все ѡбилуеть вамъ и не имуть изнемощи виногради ваши ни нивы но вы ѡтѧжасте на мѧ словеса ваша глщ҃е суѥтенъ работаяи б҃у оусты же чтуть мѧ а срцде ихъ далече ѿстоить мене его ради ихже просимъ. учимъ будеть бо реч ѥгда призовете мѧ азъ же не послушахъ васъ взищете мене зли и не ѡбрѧщете не всхотѣша бо ходити по путемъ моим да того ради затворѧет сѧ нб҃о ѡво ли злѣ ѿверзаѥт сѧ градъ в ожа мѣсто пуская ѡво ли мразомь плоды оузнаблѧя и землю зноемь томѧ наших ради злобъ аще ли сѧ покаѥмъ ѿ злобъ наших то акы чадомъ своимъ дасть нам всѧ прошенья и ѡдожди нам дождь ранъ и позденъ и наполнѧт сѧ гумна ваша пшеницѣ пролѣют сѧ точила винная и масльная и въздам вамъ за лѣта яже пояша прузи и хрустове и гусѣницѧ сила моя великая Юже послах на вы гл҃те гсь вседержитель си слышаще въстѧгнѣмъ сѧ на добро взищѣте суда избавите ѡбидимаго на покаяньѥ придемъ не въздающе зла за зло ни клеветы за клевету но любовью прилѣпим сѧ гси бз҃ѣ нашемь постомъ и рыданьем слезами ѡмывающе всѧ прегрѣшенья не словомь нарицѧюще сѧ хьсяни а поганьскы живуще се бо не погански ли живемъ аще оусрѣсти вѣрующе аще бо кто ѹсрѧщеть черноризца то възвращаѥт сѧ ни ѥдинець ли свинью то не поганьскы ли се есть се бо по дьяволю наоученью кобь сию держать друзии же и закыханью вѣрують еже бываеть на дравье главѣ но сими дьяволъ лстить и другыми нравы всѧчьскыми лестьми преваблѧя ны ѿ б҃а трубами и скоморохы гусльми и русальи видим бо игрища оутолочена и людїи много множьство яко ѹпїхати начнуть другъ друга позоры дѣюще ѿ бѣса замышленаго дѣла а црк҃ви стоять ѥгда же бываѥть годъ молитвы мало ихъ ѡбрѣтаѥт сѧ в цр҃кви да сего ради казни приемлемъ ѿ б҃а всѧчскыя и нахоженье ратных по бж҃ью повелѣнью приѥмлем казнь грѣхъ ради наших мы же на предълежащее възвратим сѧ Изѧславу же со всеволодомъ кыеву побѣгшю а ст҃ославу чернигову и людье кыевстии прибѣгоша кыеву и створиша вѣче на торговищи и рѣша пославше сѧ ко кнѧзю се половци росули сѧ по земли даи кнѧже ѡружье и кони и еще бьем сѧ с ними изѧслав же сего не послуша и нача люди ѥго корити на воеводу на коснѧчька идоша на гору съ вѣча и придоша на дворъ коснѧчковъ и не ѡбрѣтше его сташа оу двора брѧчиславлѧ и рѣша поидем высадим дружину свою ис погреба и раздѣлиша сѧ надвое половину ихъ иде к погребу а половина ихъ иде по мосту си же придоша на кнѧжь дворъ изѧславу же сѣдѧщю на сѣнехъ с дружиною своею начаша прѣти сѧ со кнѧземъ стояще долѣ кнѧзю же из оконцѧ зрѧщю и дружинѣ стоящю оу кнѧзѧ реч тукы братъ чюдинь изѧславу видиши кнѧже людье възвыли посли атъ всеслава блюдуть и се ему глщ҃ю другая половина людии приде ѿ погреба ѡтворивше погребъ и рекоша дружина кнѧзю се зло есть посли ко всеславу атъ призвавше лестью ко ѡконцю пронзуть и мечемь и не послуша сего кнѧзь людье же кликнуша и идоша к порубу всеславлю изѧслав же се видѣвъ со всеволодомъ побѣгоста з двора людье же высѣкоша вселава ис поруба въ е҃і дн҃ь семтѧбрѧ и прославиша и средѣ двора кънѧжа дворъ жь кнѧжь разграбиша бещисленоѥ множьство злата и сребра кунами и бѣлью изѧслав же бѣжа в лѧхы по семь же половцемъ воюющим по землѣ русьстѣ ст҃ославу сущю черниговѣ и половцем воюющим ѡколо чернигова ст҃ослав же собравъ дружины нѣколико изиде на нь ко сновьску и оузрѣша половци идущь полкъ пристроиша сѧ противу и видѣвъ ст҃ославъ множьство ихъ и реч дружинѣ своеи потѧгнѣмъ оуже нам не лзѣ камо сѧ дѣти оудариша в конѣ и ѡдолѣ ст҃ославъ в трех тысѧчахъ а половець бѣ в҃і тысѧчѣ и тако бьеми а друзии потопоша въ сньви а кнѧзѧ ихъ яша рукама въ а҃ дн҃ь ноябрѧ И възвратиша сѧ с побѣдою в градъ свои ст҃ославъ всеслав же сѣде кыевѣ се же б҃ъ яви силу кртсную понеже изѧславъ цѣловавъ кртсъ и я и тѣм же наведе б҃ъ поганыя сего же явѣ избави кртсъ чтнсыи в дн҃ь бо въздвиженья всеславъ взодхнувъ реч ѡ кртсе чтсныи понеже к тобѣ вѣровах избави мѧ ѿ рва сего б҃ъ же показа силу кртсную показанье землѣ русьстѣи да не преступають чтнсаго кртса цѣловавше ѥго аще ли преступить кто то и здѣ прииметь казнь и на придущемь вѣцѣ казнь вѣчную понеже велика есть сила кртсная кртсмь бо побѣжени бывають силы бѣсовьскыя крстмъ бо кнѧзем в бранех пособить въ бранех крстмъ согражаеми вѣрнии людье побѣжають супостаты противныя кртсъ бо вскорѣ избавлѧет ѿ напастии призывающим ѥго с вѣрою ничто же сѧ боять бѣси токмо кртса аще бо бывають ѿ бѣсъ мечтанья знаменавше лице крстмь прогоними бывають всеслав же сѣде кыевѣ мцсь з҃ В лѣт ҂ѕ҃ ф҃ о҃ з Поиде изѧславъ с болеславомь на всеслава всеслав же поиде противу и приде бѣлугороду всеславъ и бывши нощи оутаивъ сѧ кыянъ бѣжа из бѣлагорода полотьску Заутра же видѣша людье кнѧзѧ бѣжавша възвратиша сѧ кыѥву и створиша вѣче послаша сѧ къ ст҃ославу и къ всеволоду глщ҃е мы оуже зло створили ѥсмы кнѧзѧ своѥго прогнавше а се веде на ны лѧдьскую землю а поидѣта в градъ ѡц҃а своѥго аще ли не хочета то нам неволѧ зажгоша град свои ступим въ гречьску землю и реч имъ ст҃ославъ вѣ послевѣ к брату своѥму аще поидеть на вы с лѧхы губити васъ то вѣ противу ѥму ратью не давѣ бо погубити града ѡц҃а своего аще ли хощеть с миромь то в малѣ придеть дружинѣ и оутѣшиста кыяны ст҃ослав же и всеволодъ посласта къ изѧславу глщ҃е всеславъ ти бѣжалъ а не водї лѧховъ кыеву противна бо ти нѣту аще ли хощеши гнѣвъ имѣти и погубити град то вѣси яко нама жаль ѡтнѧ стола то слышавъ изѧславъ ѡстави лѧхы и поиде с болеславом мало лѧховъ поимъ посла же пред сн҃а своѥго мьстислава кыеву и пришед мьстиславъ исѣче иже бѣша высѣкли всеслава числом о҃ чади А другыя слѣпиша другыя же без вины погуби не испытавъ изѧславу же идущю къ граду изидоша людье противу с поклоном и прияша кнѧзь свои кыяне и сѣде изѧславъ на столѣ своемь мцса мая въ в҃ дн҃ь И распуща лѧхы на покормъ избиваху лѧхы ѡтаи възврати сѧ в лѧхы болеславъ в землю свою изѧславъ же възгна торгъ на гору и прогна всеслава ис полотьска посади сн҃а своѥго мьстислава полотьскѣ ѡн же вскорѣ оумре ту и посади в него мѣсто брата своѥго ст҃ополка всеславу же бѣжавшю В лѣт ҂ѕ҃ ф҃ о҃ и Роди сѧ оу всеволода сн҃ъ и нарекоша именем ростиславъ в сеже лѣто заложена быс цр҃кы стаг михаила в монастырѣ всеволожи В лѣт ҂ѕ҃ ф҃ о҃ ѳ Воеваша половци оу растовьцѧ и оу ятина в сеже лѣто выгна всеславъ ст҃ополка ис полотьска в сеже лѣто побѣди ярополкъ всеслава оу голотичьска В си времена приде волхвъ прелщенъ бѣсомъ пришедъ бо кыеву глш҃е сице повѣдая людемъ яко на пѧтое лѣто днѣпру потещи вспѧть и землѧмъ преступати на ина мѣста яко стати гречьскы земли а русьскѣи на гречьскои и прочимъ землѧмъ измѣнити сѧ егоже невѣгласи послушаху вѣрнїи же насмѣхают сѧ глщ҃е ѥму бѣсъ тобою играеть на пагубу тобѣ сеже и быс ѥму въ ѥдину бо нощь быс без вѣсти бѣси бо подътокше на зло вводѧть по сем же насмисают сѧ ввергъше и в пропасть смр҃тную наоучивше гл҃ати яко же се скажемъ бѣсовьскоѥ наоущенье и дѣиство бывше бо ѥдиною скудити в ростовьстѣи ѡбласти встаста два волъхва ѿ ярославлѧ глщ҃а яко вѣ свѣвѣ кто ѡбилье держить и поидоста по волзѣ кдѣ придут в погостѣ ту же нарицаху лучьшиѣ жены гл҃ща яко си жито держить а си медъ а си рыбы а си скору си и привожаху к нима сестры своя мт҃ре и жены своя ѡна же в мечтѣ прорѣзавше за плечемь выиимаста любо жито любо рыбу и оубивашета многы жены имѣнье ихъ ѿимашета собѣ и придоста на бѣлоѡзеро и бѣ оу нее люди инѣ т҃ В сеже времѧ приключи сѧ прити ѿ ст҃ослава дань ѥмлющю яневи сн҃у вышатину повѣдаша ѥму бѣлозерци яко два кудесника избила оуже многы жены по волъзѣ и по шекснѣ и пришла ѥста сѣмо ян же испытавъ чья еста смерда и оувѣдѣвъ яко своѥго кнѧзѧ пославъ к нимъ иже ѡколо ею суть реч имъ выдаите волхва та сѣмо яко смерда еста моя и моѥго кнѧзѧ ѡни же сего не послушаша янь же поиде сам безъ ѡружья и рѣша ѥму ѡтроци ѥго не ходи безъ ѡружья ѡсоромѧть тѧ ѡн же повелѣ взѧти ѡружья ѡтрокомъ и бѣста в҃і ѡтрока с нимь и поиде к ним по лѣсу ѡни же сташа исполчивше сѧ противу яневи же идущю с топорцем выступиша ѿ них г҃ мужи придоша къ яневи рекуще ѥму вида идеши на смр҃ть не ходи ѡному повелѣвшю ѡбити я к прочим же поиде ѡни же сунуша сѧ на янѧ ѥдинъ грѣши сѧ янѧ топором янь же ѡборотѧ топоръ оудари и тыльемь повелѣ ѡтроком сѣчи я ѡни же бѣжаша в лѣсъ оубиша же ту попина янева янь же вшедъ в град к бѣлозерцем реч имъ аще не имате волхву сею не иду ѿ васъ и за лѣто бѣлозерци же шедше яша я и приведоша е къ яневї и реч има что ради погубиста толико члв҃къ ѡнѣма же рекшема яко ти держать ѡбилье да аще истребивѣ сихъ будеть гобино аще ли хощеши то пере тобою вынемѣве жито ли рыбу ли ино что янь же реч по истинѣ лжа то створилъ б҃ъ члв҃ка ѿ землѣ сставленъ костьми и жылами ѿ крове нѣс в немь ничтоже и не вѣсть ничтоже но токъмо ѥдинъ б҃ъ вѣсть ѡна же рекоста вѣ вѣвѣ како есть члв҃къ створенъ ѡн же реч како ѡна же рекоста б҃ъ мывъ сѧ в мовници и вспотивъ сѧ ѿ сѧ ветъхомъ и верже с нб҃се на землю и распрѣ сѧ сотона с б҃мь кому в немь створити члв҃ка и створи дьяволъ члв҃ка а б҃ъ дш҃ю в не вложи тѣм же аще оумреть члв҃къ в землю идеть тѣло а дш҃а к б҃у реч има янь по истинѣ прельстилъ вас есть бѣсъ коѥму б҃у вѣруѥта ѡна же рекоста антихсу ѡн же реч има то кдѣ ест ѡна же рекоста сѣдить въ безднѣ реч има янь ка кыи то б҃ъ сѣдѧ в безднѣ то есть бѣсъ а б҃ъ есть на нбс҃и сѣдѧ на пртслѣ славим ѿ анг҃лъ иже предстоять ѥму со страхом не могуще на нь зрѣти сих бо анг҃лъ сверженъ быс ѥгоже вы гл҃ета антихсре за величанье ѥго низъверженъ быс с нб҃се и есть в безднѣ якож то вы гл҃ета жда ѥгда придеть б҃ъ с нб҃се сего имъ антихтса свѧжеть оузами и посадить и емъ ѥго с слугами своими и иже к нему вѣрують вама же и сде муку прияти ѿ мене и по см҃рти тамо ѡнѣма же рекшема нама бз҃и повѣдають не можеши нам створити ничтоже ѡн же реч има лжють вам бз҃и нама стати пред ст҃ославомь а ты не можьшь створити ничтоже янь же повелѣ бити я и потергати брадѣ ею сима же тепенома и брадѣ ею поторганѣ проскѣпомъ реч има янь что вам бз҃и молвѧть ѡнѣма же рекшема стати нам пред ст҃ославом и повелѣ янь вложити рубль въ оуста има и привѧзатї я къ оупругу и пусти пред собою лодьѣ и самъ по них иде сташа на оустьи шексны и реч има янь что вам бз҃и молвѧть ѡна же рѣста сице нама бз҃и молвѧть не быти нам живы ѿ тобе и реч има янь то ти вам право повѣдали ѡна же рекоста но аще на пустиши много ти добра будеть аще ли наю погубиши многѹ печаль приимеши и зло ѡн же реч има аще ваю пущю то зло ми будет ѿ б҃а и реч янь повозником ци кому вас кто родинъ убьенъ ѿ сею ѡни же рѣша мнѣ мт҃и другому сестра иному роженье ѡн же реч имъ мьстите своихъ ѡни же поимше оубиша я и повѣсиша е на дубѣ ѿмьстье приимше ѿ б҃а по правдѣ яневи же идущю домови в другую нощь медвѣдь възлѣзъ оугрызъ ею и снѣсть и тако погыбнуста наѹщеньѥмь бѣсовьскым инѣмъ вѣдуще а своее пагубы не вѣдуче аще ли быста вѣдала то не быста пришла на мѣсто се идеже ятома има быти аще ли и ята быста то почто гл҃аста не оумрети нам ѡному мыслѧщю оубити я но се ѥсть бѣсовьское наоученье бѣси бо не вѣдѧть мысли члв҃чское но влагають помыслъ въ члв҃ка таины не свѣдуще б҃ъ ѥдинъ свѣсть помышленья члвчская бѣси же не свѣдають ничтоже суть бо немощни и худи взоромь яко и се скажемъ ѡ взорѣ ихъ и ѡ ѡмраченьи ихъ в си бо времена в лѣта си приключи сѧ нѣкоему новгородцю прити в чюдь и приде г кудеснику хотѧ волхвованья ѿ него ѡн же по ѡбычаю своѥму нача призывати бѣсы в храмину свою новгородцю же сѣдѧщю на порозѣ тояже храмины кудесникъ же лежаше ѡцѣпъ и шибе имъ бѣсъ кудесникъ же вставъ реч новгорьцю бз҃и не смѣють прити нѣчто имаши на собѣ ѥгоже боят сѧ ѡн же помѧнувъ на собѣ кртсъ и ѿшедъ постави кромѣ храмины тое ѡн же нача опѧть призывати бѣсы бѣси же метавше имь повѣдаша что ради пришелъ есть посемь же поча прашати ѥго что ради боят сѧ ѥго ѥгоже се носимъ на собѣ крста ѡнъ же реч что есть знаменье нбнсаго б҃а ѥго же наши бз҃и боят сѧ ѡн же реч то каци суть бз҃и ваши кде живуть в безднахъ суть же ѡбразом черни крилаты хвосты имуще всходѧть же и подъ нб҃омь слушающе ваших б҃овъ ваши бо анг҃ли на нб҃си суть аще кто ѹмреть ѿ ваших людии то възносимъ ѥсть на нб҃о аще ли ѿ наших оумираѥть то носимъ к нашимъ бгм҃ь в бездну якож и есть грѣшници бо въ адѣ сут ждуще мк҃ы вѣчныя а праведницї въ нбнсѣмь жилищѣ водварѧют сѧ со анг҃лы сицѧ ти есть бѣсовьская сила и лѣпота и немощь и тако волхвуют наоученьемь бѣсовьскым паче же женами бѣсовьская волъшвенья бывають искони бо бѣсъ жену прелсти си же мужа тако в си роди много волхвують жены чародѣиством и ѡтравою и инѣми бѣсовьскыми козньми но и мужи прелщени бывають ѿ бѣсовъ невѣрнии яко се первое чароды при аплсѣхъ бо быс симонъ волхвъ еже творѧше волшьствомь псомъ гл҃ати члв҃чьскыи и сам премѣнѧшет сѧ ѡво старъ ово молодъ ово ли ї иного премѣнѧше во иного образ в мечтаньи сице творѧше анни и маврии волъшвеньемь чюдеса противу моисиѡви но вскорѣ не възмогоста противу моисиѡви но и конобъ творѧше мечтанье бѣсовьско яко и по водам ходити ина мечтанья творѧше бѣсомь лстим на пагубу собѣ и инѣмъ сиць бѣ волхвъ всталъ при глѣбѣ новѣгородѣ гл҃еть бо людемъ творѧ сѧ акы б҃ъ многы прельсти мало не всего града глш҃еть бо яко проповѣдь всѧ и хулѧ вѣру хьсяньскую гл҃ашеть бо яко переиду по волхову предъ всѣми и быс мѧтежь в градѣ и вси яша ѥму вѣру и хотѧху погубити еппса еппсъ же вземъ кртсъ и ѡблекъ сѧ в ризы ста рек иже хощеть вѣру яти волхву то да идеть за нь аще ли вѣруеть кто то ко кртсу да идеть и раздѣлиша сѧ надвое кнѧзь бо глѣбъ и дружина ѥго идоша и сташа оу еппса а людье вси идоша за волхва и быс мѧтежь великъ межи ими глѣбъ же возма топоръ подъ скутом приде к волхву и реч ѥму то вѣси ли что ѹтро хощеть быти и что ли до вечера ѡн же реч проповѣжь всѧ и реч глѣбъ то вѣси ли что хощеть быти днсь чюдеса велика створю реч глѣбъ же вынемь топоръ ростѧ и и паде мр҃твъ и людье разидоша сѧ он же погыбе тѣломь и дш҃ею предавъ сѧ дьяволу В лѣт ҂ѕ҃ ф҃ п҃ Пронесоша сѧ ст҃ая стрспцѧ бориса и глѣба совокупивше сѧ ярославичї изѧславъ ст҃ославъ всеволодъ митрополитъ же тогда бѣ геѡрги еппсъ петръ переяславьскыи феѡдосии же игуменъ печерьскыи соѳронии стаг михаила игуменъ германъ игуменъ стаг спсса никола игуменъ переяславьскыи и вси игумени и створше праздникъ праздноваша свѣтло преложиша я в новую црк҃вь юже сдѣла изѧславъ яже стоить и нынѣ и вземше первое бориса в древѧнѣ рацѣ изѧславъ ст҃ославъ всеволодъ вземше на рама своя понесоша предъидущем черноризцем свѣщѣ держаще в рукахъ и по них дьякони с кадилы и по семь презвитери и по них еппси с митрополитом по сих с ракою идѧху и принесше в новую црк҃вь ѿверзоша раку исполни сѧ бл҃гоѹханья црк҃ы вонѣ бл҃гы видѣвше же се прославиша б҃а и митрополита оужасть ѡбиде бѣ бо нетвердъ вѣрою к нима и падъ ниць просѧше прощенья цѣловавше мощи его вложиша и в раку камену по сем же вземше глѣба в рацѣ каменѣ вставиша на сани и емше за оужа везоша и яко быша въ дверех ста рака и не иде и повелѣша народу възвати гси помилуи и повезоша и и положиша я мцса мая в҃ дн҃ь И ѿпѣвше литургию ѡбѣдаша братья на скупь кождо с бояры своими с любовью великою и бѣ тогда держа вышегородъ чюдинъ а црк҃вь лазорь по сем же разидоша сѧ в своя си В лѣт ҂ѕ҃ ф҃ п҃ а Въздвиже дьяволъ котору въ братьи сеи ярославичихъ бывши распри межи ими быста съ собе ст҃ославъ со всеволодомь на изѧслава їзиде изѧславъ ис кыева ст҃ослав же и всеволодъ внидоста в кыевъ мцса марта к҃ в И сѣдоста на столѣ на берестовомь преступивше заповѣдь ѡтню ст҃ослав же бѣ начало выгнанью братню желая болшее власти всеволода бо прелсти гл҃ѧ яко изѧславъ сватит сѧ со всеславомъ мыслѧ на наю да аще ѥго не имать на прогнатье и тако взостри всеволода на изѧслава изѧслав же иде в лѧхы со имѣньем многым гл҃ѧ яко симь налѣзу вои еже все взѧша лѧхове оу него показавше ѥму путь ѿ себе а ст҃ославъ сѣде кыевѣ прогнавъ брата своѥго преступивъ заповѣдь ѡтню паче же бж҃ью велии бо есть грѣх преступающе заповѣдь ѡц҃а своѥго ибо исперва преступиша сн҃ове хамови на землю сиѳову и по у҃ лѣт ѿмьщенье прияша ѿ б҃а ѿ племене бо сиѳова суть еврѣи же избивше хананѣиско племѧ всприяша свои жребии и свою землю пакы преступи исавъ заповѣдь ѡц҃а своѥго и прия оубииство не добро бо есть преступати предѣла чюжего В сеже лѣто ѡснована быс црк҃ы печерьская Игуменомь ѳеѡдосьемь и еппсмь михаиломь и митрополиту геѡргїю тогда сущю въ грьцѣхъ ст҃ославу кыевѣ сѣдѧщю В лѣт ҂ѕ҃ ф҃ п҃ в Ѳеѡдосии игуменъ печерьскыи престави сѧ скажемъ же ѡ оуспеньи ѥго мало ѳеѡдосии бо обычаи имѧше приходѧще постному времени в нделю масленую вечеръ по ѡбычаю цѣловавъ братю всю и поѹчивъ ихъ како проводити постное времѧ в мл҃твахъ нощных и д҃невных блюсти сѧ ѿ помыслъ скверньных ѿ бѣсовьскаго насѣянья бѣси бо реч насѣвають черноризцем помышленья похотѣнья лукава вгажающе ѥму помыслы и тѣми врежаѥми бывают имъ млт҃вы да приходѧщая таковыя мысли възбранѧти знаменьем кртснымъ гл҃юще сице гсі исс хсе б҃е нашь помилуи нас аминь И к симъ воздержаньѥ имѣти ѿ многаго брашна въ яденьи бо мнозѣ и питьи безмѣрнѣ въздрастають помысли лукавии помыслом же въздрастъшим стварѧѥт сѧ грѣхъ тѣм же реч противите сѧ бѣсовьскому дѣиству и пронырьства ихъ блюсти сѧ ѿ лѣности и ѿ многаго сна бодру быти на пѣнье црк҃вное и на преданья ѡч҃ьская и почитанья книжная паче же имѣти въ оустѣхъ плтсырь двд҃въ подобаѥть черноризцем симь бо прогонити бѣсовьскоѥ оунынье паче же имѣти к собѣ любовь всѣм меншим и к старѣишим покоренье и послушанье старѣишимъ же к меншимъ любовь и наказаньѥ и образ бывати собою въздержаньем и бдѣньемь хоженьем и смѣреньем тако наказывати менша и оутѣшати я и тако проводити постъ гл҃еть бо сице яко б҃ъ далъ ѥсть намъ м҃ дн҃ии Сию на ѡчищеньѥ дш҃и се бо ѥсть десѧтина даѥма ѿ тѣла б҃у дн҃ии бо есть ѿ года до года т҃ и ѯ҃ и е҃ А ѿ сихъ дн҃ии десѧтыи дн҃ь въздаяти бг҃ви десѧтину еже есть постъ м҃.тныи в нѧже дн҃и ѡчистивши сѧ дш҃а празднуѥть свѣтло на вскрснье гсне веселѧщи сѧ ѡ бз҃ѣ постное бо времѧ ѡчищаеть оумъ члв҃ку пощеньѥ бо исперва преѡбражено быс адаму первое не вкушати ѿ древа ѥдиного постивъ бо сѧ моиси дн҃ии м҃ Сподоби сѧ прияти законъ на горѣ синаистѣи и видѣвь славу бж҃ью постомъ самоила мт҃и роди постивше сѧ ниневгитѧне гнѣва бж҃ья избыша постивше сѧ данилъ видѣнья велика сподоби сѧ постивъ сѧ илья акы на нб҃о взѧтъ быс в пищю породную постивше сѧ г҃ ѡтроци угасиша силу ѡгньную постивъ сѧ и гсь м҃ дн҃ии Намъ показая постное времѧ постомь аплси искориша бѣсовьское оученье постомъ явиша сѧ ѡц҃и наши акы свѣтила в мирѣ иже сияють и по смр҃ти показавше труды великыя и вздержаньѥ яко се великыи антонии и еоуѳимии и сава и прочии ѡц҃и ихже мы поревнуемъ братя и сице поѹчивъ братю цѣлова въсѧ по имени и тако изидѧше из монастырѧ взимая мало коврїжекъ вшедъ в печеру и затворѧше двери печерѣ и засыпаше перстью и не глш҃е никомуже аще ли будѧше нужьное ѡрудье то ѡконцемъ малым бесѣдоваше в суботу ли в недѣлю а во ины дн҃и пребываше в постѣ и в мл҃твах вздержа сѧ крѣпко и приходѧше в манастырь в пѧтокъ на канунъ лазаревъ ве сь бо дн҃ь кончает сѧ постъ м҃ дн҃ии Начинаѥм ѿ перваго понедѣлника наставше ѳеѡдоровы недѣли кончаваеть же сѧ в пѧтокъ лазаревъ а стрстьная недѣлѧ оуставлена есть постити сѧ стртсии ради гнсь ѳеѡдосьѥви же пришедшю по ѡбычаю братю цѣловавъ и празднова с ними нед цвѣтную И дошедъ велика дн҃е вскрснья по ѡбычаю празднова свѣтло впаде в болѣзнь разболѣвшю бо сѧ ѥму и болѣвшю дн҃ии е҃ По семь бывшю вечеру повелѣ изнести сѧ на дворъ братья же вземше и на сани поставиша и прѧмо црк҃ви он же повелѣ звати братю всю братьѧ же оударивше в било и собраша сѧ вси ѡн же реч имъ братя моя и ѡц҃и мои и чада моя се азъ ѿхожю ѿ вас якоже яви ми гсь в постное времѧ в печерѣ сущю ми изити ѿ свѣта сего вы же кого хощете игуменом имѣти собѣ да и азъ блгслвнье подалъ бых ѥму ѡни же рекоша ты ѥси намъ всѣм ѡц҃ь да ѥгоже изволиши самъ то намъ буди ѡц҃ь и игуменъ и послушамъ ѥго яко и тобе ѡц҃ь же нашь ѳеѡдоси реч шедше кромѣ мене нарьцѣте ѥгоже хощете кромѣ двою брату николы и игната в прочих кого хощете ѿ старѣиших и до меншихъ ѡни послушавше ѥго ѿступивше мало къ цр҃кви сдумавше послаша брата два глщ҃е сице ѥгоже изволить б҃ъ и твоя чтсная млт҃ва ѥгоже тобѣ любо того нарци ѳеѡдосии же реч имъ да аще ѿ мене хощете игумена прїяти то азъ створю вам не по своѥму изволенью но по бж҃ью строенью и нареч имъ иякова презвитера братьи же нелюбо быс глщ҃е яко не здѣ ѥсть постриганъ бѣ бо ияковъ пришелъ с летьца с братом своимъ паоулом и и начаша братя просити стеѳана деместника суща тогда оучнк҃а ѳеѡдосьева глщ҃е яко сесь взрослъ ѥсть подъ рукою твоѥю и оу тобе послужилъ ѥсть сего ны вдаи реч же имъ ѳеѡдосии се азъ по бж҃ью повелѣнью нареклъ бѧхъ иякова се же вы свою волю створити хощете и послушавъ ихъ предасть имъ стеѳана да будеть имъ игуменъ и блгсви стефана и реч ѥму чадо се предаю ти манастырь блюди со ѡпасеньемь ѥго и яже оустроихъ въ службах то держи преданья манастырьская и оустава не измѣнѧи но твори всѧ по закону и по чину манастырьску и по семь вземше и братя несоша в кѣлью и положиша на ѡдрѣ и шестому дн҃и наставшю болну сущю велми приде к нему ст҃ославъ с сн҃мъ своимъ глѣбомъ и сѣдѧщема оу него реч ѥму феѡдосии се ѿхожю свѣта сего и се предаю ти манастырь на сблюденье ѥда будеть что смѧтенье в немь и се поручаю игуменьство стеѳану не даи ѥго въ ѡбиду кнѧзь же цѣловавъ ѥго и ѡбѣща сѧ пещи сѧ манастыремъ и иде ѿ него семому же дн҃и пришедшю призва стеѳана и братю оуже изнемагающю и нача имъ гл҃ти сице аще по моемь ѡшествии свѣта сего аще буду б҃у оугодилъ и приялъ мѧ будеть б҃ъ то по моемь ѡшествии манастырь начнеть строити и прибывати в нем то вѣжьте яко приял мѧ есть б҃ъ аще ли по моеи смр҃ти ѡскудѣвати начне манастырь черноризци и потребами манастырьсками то вѣдуще буди яко не оугодилъ ѥсмь б҃у и се ѥму глщ҃ю плакаху сѧ братя глщ҃е ѡч҃е моли сѧ за ны к б҃у вѣмы бо яко б҃ъ труда твоѥго не презрить и пресѣдѧщи братѣ нощь ту оу него и наставшю дн҃и ѡсмому въ в҃.ю субту по пасцѣ въ час в҃ дн҃е Предасть дш҃ю в руцѣ бж҃ии мцсѧ мая въ г҃ дн҃ь индикта въ а҃і лѣто Плакаша сѧ по немь братя бѣ же феѡдосии заповѣдалъ положити сѧ в печерѣ идѣже показа труды и многы рек сице в ночь похороните тѣло моѥ якоже и створиша вечеру бо приспѣвшю братя вземше тѣло ѥго и положиша и в печерѣ проводивше с пѣсньми с свѣщами честно на хвалу б҃у нашему ісс хус Стеѳану же предержащю манастырь и блж҃ное стадо ѥже бѣ совокупилъ феѡдосии такы черньцѣ яко свѣтила в руси сьяють ѡви бо бѧху постнїци крѣпци ѡви же на бдѣнье ѡви на кланѧнье колѣньноѥ ѡви на пощенье чресъ дн҃ь и чресъ два дн҃и ини же ядуще хлѣбъ с водою ини зелье варено друзии сыро въ любви пребывающе меншии покарѧюще сѧ старѣишимъ и не смѣюще пред ними гл҃ати но все с покореньемь и с послушаньѥм великымъ такоже и старѣишии имѧ любовь к меншимъ наказаху оутѣшающе яко чада възлюбленая аще которыи братъ въ етеро прегрѣшеньѥ впадаше оутѣшаху и епитемью г҃ ли д҃ за великую любовь тако бо бѧше любы в братьи тои вздержанье велико аще братъ етеръ выидѧше из манастырѧ всѧ братя имѧху ѡ томь печаль велику посылаючи по нь призываху брата к монастырю шедше вси кланѧху сѧ игумену и молѧху игумена и приимаху брата в манастырь с радостью таци бо бѣша любовници и сдержьци и постници ѿ нихже намѣню нѣколико мужь чюдных Яко се первыи демьянъ презвутеръ бѧше тако постникъ и въздержник яко развѣ хлѣба ти воды ясти ѥму до смр҃ти своея аще кто коли принесѧше дѣтищь боленъ кацѣмь любо недугом одержим принесѧху в манастырь ли сверженъ члв҃къ кацѣм любо недугомь ѡдержим приходѧше в манастырь къ блж҃ному ѳеѡдосью повелѣваше сему дамьянъ млт҃ву створити болѧщему и абье створѧше молитву и масломь помазаше и приимаху ицѣленьѥ приходѧщии к нему разболѣвшю же сѧ и конець прияти лежащю ѥму в немощи приде англ҃ъ к нему въ ѡбразѣ феѡдосьѥвѣ даруя ѥму цртсво нбнсое за труды ѥго по сем же приде ѳеѡдосии с братею и присѣдѧху оу него ѡному же изнемагающю възрѣвъ на игумена реч не забываи игумене еже ѥси ѡбѣщалъ и разумѣвъ великыи ѳеѡдосии яко видѣнье видѣлъ и реч ѥму брате дамьяне ѥже ѥсмь ѡбѣщалъ то ти буди ѡн же сомжаривъ ѡчи предасть дх҃ъ в руцѣ бж҃ии игумен же и братя похорониша тѣло ѥго Такъже бѣ и другыи брат именемь еремия иже помнѧше крщ҃нье землѣ русьскыя сему бѣ даръ дарованъ ѿ б҃а проповѣдаше предибудущая и аще кого видѧше в помышленьи ѡбличаше и в таїнѣ и наказаше блюсти сѧ ѿ дьявола аще которыи братъ оумышлѧше ити из манастырѧ и оузрѧше и пришедъ к нему ѡбличаше мысль ѥго и оутѣшаше брата аще к нему что речаше ли добро ли зло сбудѧшет сѧ старче слово Бѣ же и другыи старець именемь матфѣи бѣ прозорливъ ѥдиною бо ѥму стоящю в црк҃ви на мѣстѣ своемь възведъ ѡчи свои позрѣ по братьи иже стоять поюще по ѡбѣма странама видѣ ѡбиходѧща бѣса въ ѡбразѣ лѧха в лудѣ и носѧща в приполѣ цвѣткы иже гл҃ет сѧ лѣпокъ и ѡбиходѧ подлѣ братю взимая из лона лѣпокъ вержаше на кого любо аще прилнѧше кому цвѣтокъ в поющихъ ѿ братья мало постоявъ и раслабленъ оумом вину створь каку любо изидѧше ис црк҃ви шедъ в кѣлью и оуснѧше и не възвратѧшет сѧ в црк҃вь до ѿпѣтья аще ли вержаше на другаго и не прилнѧше к нему цвѣтокъ стояше крѣпок в пѣньи дондеже ѿпояху оутренюю и тогда изидѧше в кѣлью свою се же вида старець повѣдаше брати своѥи пакы же видѣ старець се по ѡбычаю бо сему старцю ѿстоявшю оутренюю предъ зорѧми идоша по кѣльямъ своимъ се же старець послѣ исхожаше ис церкви идущю же ѥму ѥдиному сѣде ѡпочивая подъ биломъ бѣ бо келья ѥго подале црк҃ве видѣ се яко толпа поиде ѿ воротъ възведъ ѡчи свои видѣ ѥдиного сѣдѧща на свиньи а другыя текуща ѡколо ѥго и реч имъ старець камо идете и реч сѣдѧ на свиньи бѣсъ по михалѧ по тольбековича старець же знамена сѧ кртснымь знаменьѥм и приде в кѣлью свою яко быс свѣтъ и разумѣ старець реч кѣлеинику иди впрашаи ѥ ли михаль в кельи и рѣша ѥму яко давѣ скочилъ реч со столпья по заоутрени и повѣда старець видѣньѥ се игумену и братьи при сем бо старци ѳеѡдосии престави сѧ и быс стеѳанъ игуменъ и по стеѳанѣ никонъ сему и еще сущю старцю ѥдиною ѥму стоящю на оутрени возведъ ѡчи свои хотѧ видѣти игумена никона и видѣ ѡсла стояща на игумени мѣстѣ и разумѣ яко не всталъ ѥсть игуменъ тако же и ина многа видѣнья провидъ старець и почивъ в старости добрѣ в манастыри семь Яко се быс другыи черноризець именемь исакии якож и ѥще сущю ѥму в мирѣ в житьи мирьстѣмь и б҃ату сущю ѥму бѣ бо купець родом торопечанинь и помысли быти мнихъ и раздая имѣнье своѥ требующим и манастыремъ и иде к великому антонью в печеру молѧ сѧ ѥму да бы и створилъ черноризцемъ и приятъ и антонии взложи на нь порты чернецьскыя нарекъ имѧ ѥму исакии бѣ бо имѧ ѥму чернь се же исакии всприятъ житье крѣпко ѡблече бо сѧ во власѧницю и повелѣ купити собѣ козелъ и ѡдра мѣхомъ козелъ и ѡблече на власѧницю и ѡсше ѡколо его кожа сыра и затвори сѧ в печерѣ въ ѥдинои оулици в кельици малѣ яко четырь лакотъ и ту молѧше б҃а со слезами бѣ же ядь ѥго проскура ѥдина и та же чересъ дн҃ь воды в мѣру пьяше приносѧшеть же ѥму великыи антонии и подаваше ѥму ѡконцемъ яко сѧ вмѣстѧше рука тако приимаше пищю и того створи лѣт з҃ на свѣтъ не вылазѧ ни на ребрѣхъ не лѣгавъ но сѣдѧ мало приимаше сна и ѥдиною по ѡбычаю наставшю вечеру поча кланѧти сѧ поя плмсы ѡли и до полунощья яко трудѧшет сѧ сѣдѧше на сѣдалѣ своем ѥдиною же ѥму сѣдѧщю по ѡбычаю и свѣщю оугасившю внезапу свѣт восья яко ѿ слн҃ца восья в печерѣ яко зракъ вынимая члв҃ку и поидоста в҃ оуноши к нему красна и блистаста лице ѥю акы слнц҃е и глщ҃а к нему исакие вѣ есвѣ анг҃ла а се идеть к тобѣ хсс падъ поклони сѧ ѥму ѡн же не разумѣ бѣсовьскаго дѣиства ни памѧти прекрстити сѧ выступѧ и поклони сѧ якы хсу бѣсовьску дѣиству бѣсі же кликнуша ї рѣша нашь еси ісакие оуже введше и в кѣльицю и посадиша и и начаша садити сѧ ѡколо ѥго и быс полна келья ихъ и оулица печерская и реч ѥдинъ ѿ бѣсовъ гл҃емыи хс҃ъ възмѣте сопѣли бубны и гусли и оударѧите ат ны исакии сплѧшеть и оудариша в сопѣли в глусли и в бубны начаша имъ играти и оутомивше и ѡставиша и живного и ѿидоша поругавше сѧ ѥму заоутра же бывшю свѣту и приспѣвшю вкушенью хлѣба приде антонии по ѡбычаю ко ѡконцю и гл҃а гси блг҃ви ѡч҃е исакие и не быс ѿвѣта и реч антонии се оуже преставил сѧ есть и посла в манастырь по ѳеѡдосья и по братю и ѿкопаше кде бѣ загражено ѹстье пришедше взѧша и мертва мнѧще вынесше положиша и прде пещерою и оузрѣша яко живъ ѥсть и реч игуменъ ѳеѡдосии яко се имать быти ѿ бѣсовьскаго дѣиства и положиша и на ѡдрѣ служаше ѡколо ѥго антонии в си же времена приключи сѧ прити изѧславу из лѧховъ нача гнѣвати сѧ изѧславъ на антонья изъ всеслава и присла в ночь поя антонья чернигову възлюби болдины горы ископавъ печеру ту сѧ всели есть ту манастырь ст҃ое бц҃и на болдиных горахъ и до сего мѣста ѳеѡдосии же оувѣдавъ яко антонии шелъ чернигову шедъ с братьею взѧ исакия и принесе и к сбѣ в кѣлью и служаше ѡколо ѥго бѣ бо раслабленъ тѣломь яко не мощи ѥму обратити сѧ на другую страну ни встати ни сѣдѣти но лежаше на единои сторонѣ подъ сѧ плеваше многажды феѡдосии же сам своима рукама ѡмываше и спрѧташеть и за в҃ лѣт Ѳеѡдосии же молѧше б҃а за нь и мл҃тву творѧше над нимь дн҃ь и нощь дондеже на г҃.ѥе лѣто Прогл҃а и слыша и на ногы нача встаяти акы младенець и нача ходити и не брежаше в црк҃вь ходити нужею прївлечахуть и к црк҃ви и по сем наоучи на трѧпезницю ходити и посажашеть и кромѣ брати положаху пред ним хлѣбъ и не възмѧше ѥго ноли вложити в руцѣ ѥму ѳеѡдосии же реч положите хлѣбъ пред ним а не вкладаите в рукы ѥму атъ сам ѣсть и не преже за недѣлю ясти и по малу оглѧдавъ сѧ кусаше хлѣба тако наоучи сѧ ясти и тако избави феѡдосии ѿ козни дьяволѧ исакии же всприятъ въздержанье пакы жестоко ѳеѡдосью же преставльшю сѧ и стефану в него мѣсто бывшю исакии же реч се оуже прелстил мѧ ѥси былъ дьяволе сѣдѧща на ѥдином мѣстѣ а оуже не имам сѧ затворити в печерѣ но имам тѧ побѣдити ходѧ в манастырѣ и ѡблече сѧ въ власѧницю и на власѧницю свиту вотолѧну и нача оуродство творити и помагати поча поваром варѧ на братю и на заоутреню входѧ преже всѣх стояше крѣпко и неподвижимо ѥгда же приспѣяше зима и мрази лютии станѧше в прабошнѧх в черевьях в протоптаных яко примерзнѧшета нозѣ ѥго г камени и не движаше ногама дондеже ѿпояху заоутреню и по заоутрени идѧше в поварьницю и приготоваша ѡгнь воду дрова и придѧху прочии повари ѿ братьѣ ѥдин же поваръ бѣ тако же бѣ именем тѣм же исакии и реч посмихая сѧ ісакию ѡно ти сѣдить вранъ черныи иди ими и ѡн же поклонивъ сѧ ѥму до землѣ шедъ я ворона и принесе ѥму предо всѣми повары и оужасоша сѧ повѣдаша игумену и брати и начаша братя чтити и ѡн же не хотѧ славы члв҃чскыя нача оуродьство творити пакостити нача ѡво игумену ѡво братьи ѡво мирьскым члв҃комъ да друзии раны ѥму даяху и поча по миру ходити такоже оуродом сѧ творѧ всели сѧ в печеру в неиже преже былъ оуже бо антонии преставил сѧ и совъкпуи к собѣ оуных и вскладаше на нь порты чернечьскыя да ѡво ѿ игумена никона прїимаше раны ѡво ѿ родитель тѣхъ дѣтьскых се же то все терпѧше приимаше раны и наготу студень дн҃ь и нощь въ ѥдину бо нощь вжегъ пещь в ыстобцѣ оу пещеры яко разгорѣ сѧ пещь бѣ бо ѹтла и нача палати пламень оутлизнами излѣзе и ина многа повѣдаху ѡ немь а другое и самовидець бых и тако взѧ побѣду на бѣсы яко мухы ни во чтоже имѧше страшенья ихъ и мечтанья ихъ гл҃шеть бо к нимъ аще мѧ бѣсте прелстили в печерѣ первое понеже не вѣдѧхъ кознии ваших и лукавьства нонѣ же имамъ гса ісс хса и б҃а моѥго и млт҃ву ѡц҃а моѥго феѡдосья Надѣю сѧ имам побѣдити многажды бо бѣси пакости дѣяху ѥму и гл҃ху нашь ѥси и поклонил сѧ ѥси нашему старѣишинѣ и намъ ѡн же гл҃ше вашь старѣишина антихрестъ ѥсть а вы бѣсы есте знаменаше лице своѥ кртснымъ ѡбразом и тако ищезнѧху ѡвогда же пакы в нощи прихожаху к нему страхъ ѥму творѧче в мечтѣ ѧко се многъ народъ с мотыками лыскарѣ глщ҃е раскопаѥмъ печеру сию и сего загребем здѣ ини же глх҃у бѣжи исакие хотѧть загрести ѡн же глш҃е к нимъ аще бысте члв҃ци то въ дн҃е бы ѥсте пришли а вы есте тма и во тмѣ ходите и тма вы ятъ и знамена я крстмъ ищезнуша другоици бо трашахуть и въ ѡбразѣ медвѣжи ѡвогда же лютым звѣремь ѡво въломъ ѡво змиѣ полозѧху к нему ѡво ли жабы мыши и всѧкъ гадъ не могоша ѥму ничтоже створити и рѣша ѥму исакие побѣдил ѥси нас ѡн же реч якоже бѣсте мене вы побѣдили въ ѡбразѣ ісс хосвѣ и въ анг҃льстѣмь недостоини ще того видѣнья но се по истѣнѣ явлѧѥте сѧ топерво въ ѡбразѣ звѣринѣмь и скотьемь и змеями и гадом ациже и сами ѥсте и ѿтолѣ не быс ѥму пакости ѿ бѣсовъ якож самъ повѣдаше се яко се быс ми за г҃ л҃ѣ.та брань си По томь поча жити крѣплѣ и въздержаньѥ имѣти пощенье бдѣнье и тако живущю ѥму сконча житье своѥ и разболѣ сѧ в печерѣ и несоша и болна в манастырь и до ѡсмаго дн҃е ѡ гсѣ сконча сѧ игумен же їѡанъ и братя спрѧтавше тѣло ѥго и погребоша и таци ти быша черноризци ѳеѡдосьева манастырѧ иже сияють и по смр҃ти яко свѣтила и молѧть б҃а за сдѣ сущюю братю и за мирьскую братю и за приносѧщая въ манастырь в немже и донынѣ добродѣтелное житье живуть ѡбще вси вкупѣ в пѣньи и в мл҃твахъ и послушаньи на славу б҃у всемогущему и ѳеѡдосьѥвами млт҃вми сблюдаѥми ѥмуже слава аминь В лѣт ҂ѕ҃ ф҃ п҃ г Почата быс церкы печерьская надъ ѡснованьѥмь стеѳаномь игуменомь изъ ѡснованья бо ѳеѡдосии почалъ а на ѡснованье стеѳанъ поча и кончана быс на третьее лѣто мцса иоулѧ а҃і дн҃ь В се же лѣто придоша сли из нѣмець къ ст҃ославу Ст҃ославъ же величая сѧ показа имъ б҃атьство своѥ ѡни же видѣвше бещисленое множьство злато и сребро и паволокы и рѣша се ни въ чтоже ѥсть се бо лежить мертво сего суть кметьѥ луче мужи бо сѧ доищють и болше сего сице сѧ похвали иезекии цсрь июдѣискъ к соломону цсрѧ асурииска ѥгоже всѧ взѧта быша в вавилонъ тако и по сего смр҃ти все имѣнье расыпа сѧ разно- В лѣт ҂ѕ҃ ф҃ п҃ д Ходи володимеръ сн҃ъ всеволожь и ѡлегъ сн҃ъ с҃тославль лѧхомъ в помочь на чехы сегоже лѣта престави сѧ ст҃ославъ сн҃ъ ярославль мцса декабрѧ к҃ з ѿ рѣзанья желве и положенъ черниговѣ оу стга сп҃са и сѣде по немь всеволодъ на столѣ мцса генварѧ В лѣт ҂ѕ҃ ф҃ п҃ е Поиде изѧславъ с лѧхы Всеволодъ же поиде противу ѥму Сѣде борисъ черниговѣ мцса мая д҃ дн҃ь и быс кнѧженья его и҃ дн҃ии и бѣжа тмутороканю к романови всеволодъ же противу брату изѧславу на волынь и створиста миръ и пришедъ изѧславъ сѣде кыѥвѣ мсца иоулѧ е҃і дн҃ Ѡлегъ же сн҃ъ ст҃ославль бѣ оу всеволода черниговѣ В лѣт ҂ѕ҃ ф҃ п҃ ѕ Бѣже ѡлегъ ст҃ославль тмутороконю ѿ всеволода мцса априлѧ В сеже лѣто оубьенъ быс глѣбъ сн҃ъ ст҃ославль В заволочии бѣ бо глѣбъ млтсивъ оубогымъ и страннолюбивъ тщаньѥ имѣя к цр҃квамъ теплъ на вѣру и кротокъ взоромъ красенъ ѥгоже тѣло положено быс черниговѣ за спасомъ мцса иоулѧ к҃ г дн҃ь Сѣдѧщю ст҃ополку в него мѣсто новѣгородѣ сн҃у изѧславлю ярополку сѣдѧщю вышегородѣ а володимеру сѣдѧщю смолиньскѣ приведе ѡлегъ и борисъ поганыя на русьскую землю и поидоста на всеволода с половци всеволодъ же изиде противу има на съжицѣ и побѣдиша половци русь и мнози оубьени быша ту оубьѥнъ быс иванъ жирославичь и тукы чюдинь братъ порѣяни мнози и ини мнози въ к҃ е Ѡлегъ же и борисъ придоста чернигову мнѧще ѡдолѣвше а землѣ русьскѣи много зло створше проливше кровь хьсяньску еяже крове взищеть б҃ъ ѿ руку ѥю и ѿвѣтъ дати има за погубленье дш҃а хсьяньскы всеволодъ же приде к брату своѥму изѧславу киеву цѣловавше сѧ и сѣдоста всеволодъ же исповѣда всѧ бывшая и реч ѥму изѧславъ брате не тужи видиши ли колико сѧ мнѣ сключи первое не выгнаша ли мене и имѣнье мое разграбиша и пакы кую вину вторую створилъ бѣхъ не изгнанъ ли бѣхъ ѿ ваю брату своею не блудилъ ли бѣх по чюжимъ землѧм имѣнья лишенъ бых не створих зла ничтоже и нынѣ брате не туживѣ аще будеть нам причастье в русскѣи земли то ѡбѣма аще лишена будевѣ то ѡба азъ сложю главу свою за тѧ и се рек оутѣши всеволода и повелѣ сбирати вои ѿ мала до велика и поиде изѧславъ съ ярополъкомъ снм҃ъ своим и всеволодъ с володимеромъ сн҃омъ своимъ и поидоша к чернигову и черниговци затвориша сѧ в градѣ ѡлег же и борисъ бѧста черниговцемъ же не ѡтворившим сѧ приступиша ко граду володимеръ же приступи ко вратомъ всточнымъ ѿ стрежени и ѡтѧ врата и ѡтвориша градъ ѡколнии и пожгоша и людемъ же вбѣгшим въ дънѣшнии градъ изѧслав же и всеволодъ слышаста яко идеть ѡлегъ и борисъ противу изѧслав же и всеволодъ оуранивше поидоста ѿ града противу ѡлгови реч же ѡлегъ к борисови не ходивѣ противу не можевѣ стати противу четыремъ кнѧземъ но послевѣ с молбою къ строѥма своима и реч ѥму борисъ ты готова зри азъ имъ противенъ всѣмъ похваливъ сѧ велми не вѣдыи яко б҃ъ гордымъ противит сѧ смѣренымъ даѥть блгдть да не хват сѧ силныи силою своѥю и подоста противу и бывшимъ имъ на мѣстѣ оу села на нѣжатинѣ нивѣ и сступившим сѧ ѡбоимъ быс сѣча зла первое оубиша бориса сн҃а вѧчеславлѧ похвалившаго сѧ велми изѧславу же стоящю въ пѣшцихъ и внезапу приѣхавъ ѥдинъ оудари и копьемъ за плече тако оубьѥнъ быс изѧславъ сн҃ъ ярославль продолжьже бывъши сѣчи побѣже ѡлегъ в малѣ дружинѣ и ѡдва оутече бѣжа тмутороканю оубьѥнъ быс кнѧзь изѧславъ мцса ѡктѧмбрѧ въ г҃ дн҃ь И вземше тѣло ѥго привезоша и в лодьи и поставиша противу городьцю изиде противу ѥму весь городъ кыевъ и възложивше тѣло ѥго на сани повезоша и съ пѣсми попове и черноризци понесоша и в град и не бѣ лзѣ слышати пѣнья во плачи велицѣ вопли плака бо сѧ по немь весь град киевъ ярополкъ же идѧше по немь плача сѧ с дружиною своею ѡч҃е ѡч҃е мои что ѥси пожилъ бес печали на свѣтѣ семь многы напасти приимъ ѿ людии и ѿ братя своѥя се же погыбе не ѿ брата но за брата своѥго положи главу свою и принесше положиша тѣло ѥго в црк҃ви ст҃ыя бц҃а вложивъше и в раку мраморѧну бѣ же изѧславъ мужь взоромъ красенъ и тѣломъ великъ незлобивъ нравомъ криваго ненавидѣ любѧ правду не бѣ бо в немь лсти но простъ мужь оумом не вздая зла за зло колико бо ѥму створиша кияне самого выгнаша а дом ѥго разграбиша и не взда противу тому зла аще ли кто дѣѥть вы сѣчець исѣче то не сь то створи но сн҃ъ ѥго пакы же брата ѥго прогнаста и и ходи по чюжеи земли блудѧ и сѣдѧщю ѥму пакы на столѣ своемь всеволоду пришедшю побѣжену к нему не реч ѥму колико ѿ ваю прияхъ не вдасть зла за зло но ѹтѣши рек ѥлмаже ты брате мои показа ко мнѣ любовь введе мѧ на столъ мои и нарек мѧ старѣишину собѣ се азъ не помѧну злобы первыя ты ми ѥси братъ а я тобѣ и положю главу свою за тѧ еже и быс не реч бо ѥму колико зла створиста мнѣ и се нонѣ тобѣ сѧ сключи не реч се кромѣ мене но на сѧ перея печаль братню показая любовь велику свершая аплса глщ҃а оутѣшаите печалныя по истинѣ аще что створилъ ѥсть в свѣтѣ семь етеро согрѣшеньѥ ѿдасть сѧ ѥму занеже положи главу свою за брата своѥго не желая болшее волости ни имѣнья хотѧ болша но братню ѡбиду ѡ сѧковыхъ бо гсь реч да кто положить дш҃ю свою за другы своя соломон же реч братья в бѣдах пособива бывають любы бо ѥсть выше всего якож иѡан гл҃еть б҃ъ любы ѥсть пребываяи в любви в бз҃ѣ пребываѥть и б҃ъ в немь пребываеть ѡ семь свершаѥт сѧ любы да достоянье имам в дн҃ь судныи да якоже ѡнъ ѥсть и мы ѥсмы в мирѣ семь боязни нѣс в любви но свершена любы вонъ измещеть боязнь яко боязнь мученье имать бояи же сѧ нѣс свершенъ в любви аще кто речть любьлю б҃а а брата своѥго ненавижю ложь есть не любѧи бо брата своѥго ѥгоже видить б҃а ѥгоже не видить како можеть любити сию заповѣдь имам ѿ него да любѧи б҃а любить брата своѥго в любовь бо все свершаѥт сѧ любве ради и грѣси расыпают сѧ любве бо ради сниде гсь на землю и распѧтъ сѧ за ны грѣшныя вземъ грѣхы наша пригвозди на кртсѣ давъ намъ крстъ свои на прогнаньѥ ненависти бѣсовьское любве ради мчн҃ци прольяша крови своя любве же ради сии кнѧзь пролья кровь свою за брата своѥго свершая заповѣдь гсню всеволодъ же сѣде кыевѣ на столѣ ѡц҃а своѥго и брата своѥго переима власть русьскую всю и посади сн҃а своѥго володимера черниговѣ а ярополка володимери придавъ ѥму туровъ В лѣт ҂ѕ҃ ф҃ п҃ з Приде романъ с половци къ воину всеволодъ же ста оу переяславлѧ и створи миръ с половци и възврати сѧ романъ с половци вспѧть бывшю ѥму оубиша и половци мцса августа .в҃ дн҃ь Суть кости ѥго и доселѣ сн҃а ст҃ославлѧ внука ярославлѧ а ѡлга ѥмше поточиша и за море црсюграду всеволодъ же посади посадника ратибора тмуторокани В лѣт ҂ѕ҃ ф҃ п҃ и Заратиша сѧ торци переяславьстии на русь всеволодъ же посла сн҃а своѥго володимера володимеръ же шедъ побѣди търкы В лѣт ҂ѕ҃ ф҃ п҃ ѳ Бѣжа игоревичь дв҃дъ с володаремь ростиславичемь мцса мая и҃і дн҃ь И придоста тмутороканю и яста ратибора и сѣдоста тмуторокани В лѣт ҂ѕ҃ ф҃ ҁ҃ Ѡсень оумре половечьскыи кнѧзь В лѣт ҂ѕ҃ ф҃ ҁ҃ а Приде ѡлегъ из грекъ тмутороконю и я дв҃да и володарѧ ростиславича и сѣде тмуторокани исѣче козары иже бѣша свѣтници на оубье брата ѥго и на самого а двд҃а и володарѧ пусти В лѣт ҂ѕ҃ ф҃ ҁ҃ в Приходи ярополкъ ко всеволоду на великъ дн҃ь в сеже времѧ выбѣгоста ростиславича в҃ ѿ ярополка И пришедше прогнаста ярополка и посла всеводъ володимера сн҃а своѥго и выгна ростиславича и посади ярополка володимери В сеже лѣто двд҃ъ Зая грькы въ ѡлешьи и зая оу них имѣнье всеволодъ же пославъ приведе и и вда ѥму дорогобужь В лѣт ҂ѕ҃ ф҃ ҁ҃ г Ярополкъ же хотѧше ити на всеволода послушавъ злых свѣтникъ се оувѣда всеволодъ посла противу ѥму сн҃а своего володимера ярополкъ же ѡставивъ мт҃рь свою и дружину лучьскѣ бѣжа в лѧхы володимеру же пришедшю лучьску и вдаша сѧ лучане володимеръ же посади дв҃да володимери въ ярополка мѣсто а мт҃рь ярополчю и жену ѥго и дружину ѥго приведе кыеву и имѣньѥ вземъ ѥго В лѣт ҂ѕ҃ ф҃ ҁ҃ д Приде ярополкъ из лѧховъ и створи миръ с володимеромь и иде володимеръ вспѧть чернигову ярополкъ же сѣде володимери и пересѣдев мало дн҃и иде звенигороду и не дошедшю ѥму града и прободенъ быс ѿ проклѧтаго нерадьцѧ ѿ дьяволѧ наоученья и ѿ злыхъ члв҃къ Лежащю и ту на возѣ саблею с конѧ прободе и мцса ноямбрѧ въ к҃ в дн҃ь И тогда въздвигнувъ сѧ ярополкъ выторгну изъ себе саблю и возпи великым глмсь ѡхъ тот мѧ враже оулови бѣжа нерадець трькратыи перемышлю к рюрикови и ярополка вземше ѡтроци на конь передъ сѧ радъко вънкина инии мнози несоша и володимерю а ѿтуду кыѥву изиде противу ѥму бл҃говѣрныи кнѧзь всеволодъ с своима сн҃ъма с володимеромь и ростиславомь и вси болѧре и блж҃ныи митрополитъ іѡан с черноризци и с прозвутеры и вси кияне великъ плачь створиша над нимь со плмсы и пѣсми проводиша и до стаг дмитрея спрѧтавше тѣло ѥго с честью положиша и в рацѣ мраморѧнѣ в цр҃кви стаг аплса петра юж беѣ самъ началъ здати преж мцса декабрѧ въ .е҃ дн҃ь многы бѣды приимъ без вины изгонимъ ѿ братья своѥя ѡбидимъ разграбленъ прочее и смр҃ть горкую приятъ но вѣчнѣи жизни и покою сподобї сѧ такъ бѧше блж҃ныи сь кнѧзь тихъ кротъкъ смѣренъ и братолюбивъ десѧтину дая ст҃ѣи бц҃и ѿ всего своѥго имѣнья по всѧ лѣта и молѧше б҃а всегда гл҃ѧ гси б҃е мои приими молитву мою и дажь ми смр҃ть якож двѣма братома моима борису и глѣбу ѿ чюжю руку да ѡмыю грѣхы всѧ своѥю кровью избуду суѥтнаго сего свѣта и мѧтежа сѣти вражии ѥгоже прошенья не лиши ѥго бл҃гыи б҃ъ въсприя блг҃ая ѡна ихже ѡко не видѣ ни оухо слыша ни на срцде члв҃ку не взиде еже оуготова б҃ъ любѧщимъ ѥго В лѣт ҂ѕ҃ ф҃ ҁ҃ е В лѣт ҂ѕ҃ ф҃ ҁ҃ ѕ Св҃щена быс цр҃кы ст҃го михаїла манастырѧ всеволожа митрополитомь иваномь а игуменьство тогда держащю того манастырѧ лазъскаѧ ст҃ыя бц҃а манастырѧ ѳеѡдосьѥва їѡаномь митрополитомъ ї лукою бѣлогородьскымь еппсмь исаиемь черниговьскым епспомь при бл҃городьнѣмь кнѧзи всеволодѣ державному русьскыя землѧ и чадома ѥго володимера и ростислава воѥводьство держащю кыѥвьскыя тысѧща яневи игуменьство держащю іѡану В сеже лѣт престави сѧ іѡанъ митрополитъ быс же іѡан мужь хытръ книгамъ И оученью млтсвъ оубогымъ и вдовицѧмъ ласковъ же ко всѧкому б҃ату и оубогу смѣренъ же и кротокъ молчаливъ рѣчистъ же книгами ст҃ыми оутѣшая печалныя и сѧкого не быс преж в руси ни по немь не будеть сѧкъ В се лѣто иде янъка всеволожа наречная преж приведе янка митрополита іѡана скопьчину ѥгоже людье вси рекоша се намъ пришелъ ѿ года бо до года пребывъ оумре бѣ же се мужь книженъ но оумомъ простъ и просто рещи- В сеже лѣто сщ҃ена быс црк҃ы стаг михаила ефрѣмом митрополитомь тоя црк҃ы юже бѣ создалъ велику сущю бѣ бо преже в переяславли митрополья и пристрои ю великою пристроею Оукрасивъ ю всѧкою красотою цркв҃ныими ссуды се бо ефрѣмъ бѣ скопець высокъ тѣломъ бѣ бо тогда многа зданья въздвиже докончавъ црк҃вь стаг михаила заложи црк҃вь на воротѣхъ городныхъ во имѧ ст҃аго мчн҃ка ѳеѡдора и посемь стаг андрѣя ѹ црк҃ве ѿ воротъ и строѥнье баньноѥ сего же не быс преж в руси и град бѣ заложилъ каменъ ѿ црк҃ве стаг мчн҃ка ѳеѡдора и прочими зданьи В лѣт ҂ѕ҃ ф҃ ҁ҃ ѳ Игуменъ и черноризци свѣтъ створше рѣша не добро есть лежати ѡц҃ю нашему ѳеѡдосьеви кромѣ манастырѧ црк҃ве своея понеже то ѥсть ѡсновалъ црк҃вь и черноризци совокупилъ свѣтъ створше повелѣша оустроити мѣсто идѣже положити мощѣ ѥго и приспѣвшю празднику ѹспенья бц҃ѣ треми дн҃ьми повелѣ игуменъ рушити кдѣ лежать мощѣ ѥго ѡц҃а нашего ѳеѡдосья ѥгоже повелѣнью бых азъ грѣшныи первое самовидець еже скажю не слухомъ бо слышавъ но самъ ѡ семь началникъ пришедшю же игумену ко мнѣ и рекшю ми поидевѣ в печеру к ѳеѡдосьѥви азъ же пришедъ и со игуменомъ не свѣдущю никомуже разглѧдавша кудѣ копати и знаменавша мѣсто кдѣ копати кромѣ оустья реч же ко мнѣ игуменъ не мози повѣдати никомуже но поими ѥгоже хощеши да ти поможеть азъ же пристроихъ з҃ д҃нии рогалиѥ имиже копати и въ Вторкь веч пояхъ с собою в҃ Брата не вѣдущю никомуже придох в печеру и ѿпѣвъ плмсы почах копати трудивъ сѧ вдахъ другому брату копахомъ до полуночья трудихом сѧ и не могуче сѧ докопати начах тужити ѥда како на страну копаѥмъ азъ же вземъ рогалью начах копати рамено и другу моѥму ѡпочивающю передъ пещерою и реч ми оударивше в било и азъ в то чинъ прокопах на мощѣ ѳеѡдосьевы ѡному гл҃щю ко мнѣ оудариша в било мнѣ же рекущю прокопахъ оуже ѥгда же прокопахъ ѡбдержашеть мѧ оужасть и начах звати гси помилуи ѡ се чинь же сѣдѧста в҃ брата в манастыри ѥда игуменъ оутаивъ сѧ нѣ с кыими пренесеть ѥго ѡтаи к печерѣ зрѧща ѥгда оудариша в било видѣста г҃ столпы ако дугы зарны и стоявше придоша надъ верхъ црк҃ве идеже положенъ быс ѳеѡдосии в сеже времѧ видѣ стеѳанъ иже быс в него мѣсто игуменъ в се же времѧ быс ѥппсъ видѣ въ своѥмь манастыри реч с поле зарю велику надъ печерою мнѣвъ яко несуть ѳеѡдосья бѣ бо ѥму възвѣщено преже дн҃емь ѥдинѣмъ и сжаливъ си яко без него пренесѧть и всѣдъ на конь вборзѣ поѣха поимъ с собою климета ѥгоже игумена постави в своѥ мѣсто и идѧста видуче зарю велику яко придоста близь видѣста свѣщѣ многы надъ печерою и придоста к печерѣ не видѣста ничто же и придоста дну в печеру нам сѣдѧщемъ оу мощии ѥго ѥгда бо прокопахъ послахъ къ игумену приди да вынемемъ и игумен же приде з двѣма братома прокопах велми и влѣзохом и лежащь мощьми но сстави не распали сѧ бѣша и власи главнии притѧскли бѧху взложьше и на вариманътью и вынесоша и предъ пещеру на другыи же дн҃ь собраша сѧ ѥппси ѥѳрѣмъ переяславьскыи стеѳанъ володимерьскыи іѡан черниговьскыи игумени ѿ всѣхъ манастыревъ с черноризци придоша и людье бл҃говѣрнии и взѧша мощѣ ѳеѡдосьевы с тѣмьяномъ и съ свѣщами и принесше положиша и в цр҃кви своеи ѥму в притворѣ на деснѣи странѣ мцса августа въ д҃і дн҃ь в дн҃ь четвертъкъ въ час а҃ дн҃е индикта д҃і лѣт Праздноваша свѣтло въ тъ дн҃ь се же повѣмь мало нѣчто еже сѧ събыс прр҃ченье ѳеѡдосьево игуменьство бо ѳеѡдосью держащю в животѣ своѥмь правѧщю стадо порученое ѥму бм҃ь черноризци не токмо бо си ѥдины но и мирьскыми печаше сѧ ѡ дш҃ахъ ихъ како быша спс҃ли сѧ паче же ѡ дхв҃ныхъ сн҃ѣхъ своихъ оутѣшая и наказая приходѧщая к нему другоицѧ в домы ихъ приходѧ и блгслвнье имъ подавая ѥдиною бо ѥму пришедшю в домъ яневъ къ яневи и к подружью ѥго мр҃ьи ѳеѡдосии бо бѣ любѧ я занеже живѧста по заповѣди гсни и в любви межи собою пребываста ѥдиною же ѥму пришедшю к нима и оучашеть я ѡ млтсни къ оубогымъ ѡ црсьствии нбнсѣмь еже прияти праведником а грѣшником муку ѡ смр҃тнѣмь часѣ и се ѥму глщ҃ю ѡ положении тѣла в гробѣ има реч ѥму явьная кто вѣсть кдѣ си мѧ положать реч же ѥи ѳеѡдосии по истинѣ идѣже лѧгу азъ ту и ты положена будеши се же сбыс сѧ игумену же бо преставльшю сѧ преже ѡ и҃і лѣт Се сбыс сѧ в се бо лѣто престави сѧ яневая именемь мр҃ья мцса авгсу ѕ҃і дн҃ь И пришедше черноризьци пѣвше ѡбычныя пѣсни и прїнесше ю положиша ю в цр҃кви ст҃ыя бцсѧ противу гробу ѳеѡдосьеву на шюеи странѣ ѳеѡдосии бо положенъ быс въ д҃і а сии въ ѕ҃і Се же сбыс сѧ пррч҃еньѥ блж҃наго ѡц҃а нашего ѳеѡдосья добраго пастуха иже пасѧше словесныя ѡвцѧ нелицемѣрно с кротостью и с расмотреньѥмь блюда ихъ и бдѧ за не молѧ сѧ за порученоѥ ему стадо и за люди хьсяньскыя за землю русьскую иже и по ѡшествии твоѥмь ѿ сея жизни молиши сѧ за люди вѣрныя и за своя оучнк҃ы иже взирающе на раку твою поминають оученье твоѥ и въздержанье твое прославлѧють б҃а азъ же грѣшныи твои рабъ и оучнк҃ъ недоѹмѣю чимь похвалити добраго твоѥго житья и въздержанья но се реку мало нѣчто радуи сѧ ѡч҃е нашь и наставниче мирьскыя плища ѿринувъ молчанье възлюбивъ б҃у послужилъ ѥси в тишинѣ въ мнишьскомь житьи всѧко собѣ принесенье бжтсвеное принеслъ ѥси пощеньемь превозвышь сѧ плотьскых стрстии и сласти възненавидѣвъ красоту и желанье свѣта сего ѿринувъ вслѣдуя стопамъ высокомысленымъ ѿц҃емь ревнуя молчаньѥм възвышая сѧ смѣреньем и оукрашая сѧ в словесѣхъ книжных веселуя сѧ радуи сѧ оукрѣпль сѧ надежею вѣчныхъ бл҃гъ приимъ оумертвивъ плотьскую похоть источникъ безаконья и мѧтежь прпдбне бѣсовьскых козни избѣгъ и ѿ сѣти ѥго с праведными ѡч҃е почилъ ѥси въсприимъ противу трудомъ своимъ възьмездье ѡц҃емь наслѣдникъ бывъ послѣдовавъ оученью ихъ и нраву ихъ въздержанью ихъ и правило ихъ правѧ паче же ревноваше великому ѳеѡдосью нравомь и житьѥмь подобѧ сѧ житью ѥго и въздеръжанью ревнуя послѣдьствуя ѡбычаю ѥго и преходѧ ѿ дѣла в дѣло ѹньшеѥ и ѡбычныя молбы бу҃ въздая в воню бл҃гооуханья приносѧ кадило молитвеное темьянъ блг҃овоньныи побѣдивъ мирьскую похоть и миродержьцѧ кнѧзѧ вѣка сего супротивника поправъ дьявола и ѥго козни побѣдникъ яви сѧ противным ѥго стрѣлам и гордымъ помысъломь ставъ супротивно ѹкрѣпивъ сѧ ѡружьемь кртснымь и вѣрою непобѣдимою бж҃ьею помощью моли сѧ за мѧ ѡч҃е чтнсыи избавлену быти ѿ сѣти неприязнины и ѿ противника врага сблюди мѧ твоими млт҃вми В се же лѣто знаменье в слн҃ци яко погыбнути ѥму и мало сѧ ѥго ѡста акы мсць быс в час в҃ дн҃е мсца маия к҃ а дн҃ь в сеже лѣто быс Всеволоду ловы дѣющю звѣриныя за вышегородомъ заметавшимъ тенета и кличаномъ кликнувшимъ спаде превеликъ змии ѿ нб҃се оужасоша сѧ вси людье в сеже времѧ землѧ стукну яко мнози слышаша в сеже лѣто В се же лѣто волхвъ яви сѧ ростовѣ иже вскорѣ погыбе В лѣт ҂ѕ҃ х҃ Предивно быс полотьскѣ в мечтѣ ны бываше в нощи тутънъ станѧше по ѹлици яко члв҃ци рищюще бѣси аще кто вылѣзѧше ис хоромины хотѧ видѣти абье оуязвенъ будѧше невидимо ѿ бѣсовъ язвою и с того ѹмираху и не смѧху излазити ис хоромъ по семь же начаша в дн҃е явлѧти сѧ на конихъ и не бѣ ихъ видѣти самѣхъ но конь ихъ видѣти копыта и тако ѹязвлѧху люди плотьскыя и ѥго ѡбласть тѣмь и члв҃ци г҃лху яко на явѣ бьють полочаны се же знаменье поча быти ѿ дрьютьска в сиже времена быс знаменьѥ въ нб҃си яко кругъ быс посредѣ нб҃а превеликъ в сеже лѣто ведро бѧше яко изграаше землѧ и мнози борове възгараху сѧ сами и болота многа знаменья бываху по мѣстомь и рать велика бѧше ѿ половець и ѿвсюду взѧша г҃ грады пѣсоченъ переволоку и многа села воеваша по обѣма странома в сеже лѣто воѥваша половци лѧхы с василькомь ростиславичемь в сеже лѣто оумре рюрикъ сн҃ъ ростиславль в сиже времена мнози члвц҃и оумираху различнымї недугы якоже глх҃у продающе корсты яко продахомъ корсты ѿ ѳилипова дн҃е до мѧсопуста з҃ тысѧчь Се же быс за грѣхы наша яко ѹмножиша сѧ грѣсї наши неправды се же наведе на ны б҃ъ велѧ нам имѣти покаяньѥ и въстѧгнути сѧ ѿ грѣха и ѿ зависти и ѿ прочихъ злыхъ дѣлъ неприязнинъ В лѣт ҂ѕ҃ х҃ а индїкта а҃ лѣто Престави сѧ великыи кнѧзь всеволодъ снъ҃ ярославль внукъ володимерь мцса априлѧ въ г҃і дн҃ь а погребенъ быс д҃і дн҃ь Недѣли сущи тогда стрстнѣи и дни҃ сущю четвертку в онь же положенъ быс в гробѣ в велицѣи цр҃ькви ст҃ыя соѳья сии бо бл҃говѣрныи кнѧзь всеволодъ бѣ издѣтьска б҃олюбивъ любѧ правду набдѧ оубогыя въздая чтсь еппсомъ и презвутером излиха же любѧше черноризци подаяше требованьѥ имъ бѣ же и самъ въздержа сѧ ѿ пьяства и ѿ похоти тѣмь любимъ бѣ ѡц҃емь своимъ яко гл҃ати ѡц҃ю к нему сн҃у мои бл҃го тобѣ яко слышю ѡ тобѣ кротость и радую сѧ яко ты покоиши старость мою аще ти подасть б҃ъ прияти власть стола моѥго по братьи своеи с правдою а не с насильемь то ѥгда б҃ъ ѿведеть тѧ ѿ житья сего да лѧжеши идеже азъ лѧгу оу гроба моѥго понеже люблю тѧ паче брати твоеѥ се же сбыс сѧ ѡц҃а ѥго якож гл҃алъ бѣ сему приимшю послѣже всея братя столъ ѡц҃а своѥго по смр҃ти брата своѥго се же кыевѣ кнѧжа быша ѥму печали болше паче неже сѣдѧщю ѥму в переяславли сѣдѧщю бо ѥму кыѥвѣ печаль быс ѥму ѿ сн҃овець своихъ яко начаша ѥму стужати хотѧ власти имъ в сихъ печаль всташа и недузи ѥму приспѣваше старость к симъ и нача любити смыслъ оуных свѣтъ творѧ с ними си же начаша заводити и негодовати дружины своея первыя и людем не доходити кнѧже правды начаша ти оунии грабити людии продавати сему не свѣдуще в болѣзнех своихъ разболѣвшю сѧ ѥму велми посла по сн҃а своѥго до володимера чернигову пришедшю володимеру видѣвъ и велми болна суща и плакавъ сѧ пресѣдѧщю володимеру и ростиславу сн҃у ѥго меншему пришедшю же часу престави сѧ тихо и кротко и приближи сѧ ко ѡц҃емъ своимъ кнѧживъ лѣт е҃і кыевѣ а в переяславли лѣто а в черниговѣ лѣто Володимеръ же плакавъ сѧ с ростиславомъ братом своимъ спрѧтаста тѣло ѥго и собраша сѧ ѥппси и игумени и черноризьци и попове и болѧре и простии людье вземше тѣло ѥго со ѡбычными пѣсми положиша и въ ст҃ѣи соѳьи якоже рекохом преже володимеръ же нача размышлѧти река аще сѧду на столѣ ѡц҃а своѥго то имам рать съ ст҃ополком взѧти яко есть столъ преж ѿ ѡц҃а ѥго былъ и размысливъ посла по ст҃ополка турову а самъ иде чернигову а ростиславъ переяславлю и минувшю велику дн҃и прешедши празднѣи недѣли В дн҃ь антипаскы мцса априлѧ въ к҃ д дн҃ь Приде ст҃ополкъ кыеву изидоша противу ѥму кияне с поклоном и прияша и с радостью сѣде на столѣ ѡц҃а своѥго и строя своѥго в се времѧ поидоша половци на русьскую землю слышавше яко оумерлъ ѥсть всеволодъ послаша слы къ ст҃ополку ѡ мирѣ ст҃ополкъ же не здумавъ с болшею дружиною ѡтнею и строя своѥго но свѣтъ створи с пришедшими с нимъ изъимавъ слы всажа и в ыстобъку слышавше же се половци почаша воѥвати и придоша половци мнози и ѡступиша торциискыи град ст҃ополкъ же пусти слы половецьскыѣ хотѧ мира и не всхотѣша половци мира и ступиша половци воюючи ст҃ополкъ же поча сбирати вое хотѧ на не и рѣша ѥму мужи смыслении не кушаи сѧ противу имъ яко мало имаши вои ѡн же реч имѣю отрокъ своих ѱ҃ иже могуть противу имъ стати начаша же друзии несмыслении гл҃ати поиди кнѧже смыслении же гл҃ху аще бы пристроилъ и и҃ тысѧчь не лихо то ѥсть наша землѧ ѡскудѣла ѥсть ѿ рати и ѿ продажь но посли сѧ к брату своѥму володимеру да бы ти помоглъ ст҃ополкъ же послушавъ ихъ посла к володимеру да бы помоглъ ѥму володимеръ же собра вои свои и посла по ростислава брата своѥго переяславлю велѧ ѥму помагати ст҃ополку володимеру же пришедшю киеву совокуписта сѧ оу стаг михаила и взѧста межи собою распрѧ и которы и оуладивше сѧ цѣловаста кртсъ межи собою половцемъ воюющим по земли и рѣша има мужи смыслении почто вы распрѧ имате межи собою а погании губѧть землю русьскую послѣди сѧ уладита а нонѣ поидита противу поганым любо с миромъ любо ратью володимеръ хотѧше мира ст҃ополкъ же хотѧше рати и поиде ст҃ополкъ и володимеръ и ростиславъ къ треполю прідоша къ стужьнѣ ст҃ополкъ же и володимеръ и ростиславъ созваша дружину свою на свѣтъ хотѧче поступити чересъ рѣку и начаша думати глш҃е володимеръ яко сдѣ стояче чересъ рѣку в грозѣ сеи створимъ миръ с ними и пристояху совѣту сему смыслении мужи янь и прочии кияне же не всхотѣша но рекоша хочемъ сѧ бити поступимъ на ѡну сторону рѣки възлюбиша съвѣто сь и преидоша стугну рѣку бѣ бо наводнила сѧ велми тогда ст҃ополкъ же и володимеръ и ростиславъ исполчивше дружину поидоша и идѧше на деснѣи сторонѣ ст҃ополкъ на шюеи володимеръ посредѣ же бѣ ростиславъ минувше треполь проидоша валъ и се половци идѧху противу и стрѣлци пред ними нашимь же ставшимъ межи валомъ поставиша стѧги свои и поидоша стрѣлци из валу и половци пришедше к валови поставиша стѧгы своѣ и налегша первоѥ на ст҃ополка и взломиша полкъ ѥго ст҃ополкъ же стояше крѣпко и побѣгоша людьѥ не стерпѧче ратных противленья и побѣже ст҃ополкъ по томь наступиша на володимера и быс брань люта побѣже и володимеръ с ростиславомъ прибѣгоша к рѣцѣ стугнѣ и вбреде володимеръ с ростиславомъ нача оутапати ростиславъ пред ѡчима володимерима и хотѣ похватити брата своѥго и мало не оутопе самъ и оутопе ростиславъ снсъ всеволожь володимеръ же пебредъ рѣку с малою дружиною мнози бо падоша ѿ полка ѥго и болѧре ѥго ту падоша и перешедъ на ѡну сторону днѣпра плака сѧ по братѣ своѥмъ и по дружинѣ своеи пришедъ чернигову печаленъ зѣло ст҃ополкъ же вбѣже в треполь и затвори сѧ ту и бѣ ту до вечера и на ту ночь приде киеву половци же видѣвше сдолѣвше пустиша по земли воююче а друзии възвратиша сѧ к торцьскому си же сѧ злоба сключи въ дн҃ь възнесенья гса нашего їсса хса мцса мая въ к҃ ѕ Ростислава же искавше ѡбрѣтоша в рѣцѣ вземше принесоша и киеву и плака сѧ по немь мт҃и ѥго и вси людье пожалиша си по немь по велику оуности ѥго ради и собраша сѧ епспи и попове и черноризци пѣсни ѡбычныя пѣвше положиша и оу црк҃ви ст҃ыя соѳьи оу ѡц҃а своѥго половцемъ же ѡсѣдѧщемъ торцьскыи противѧщимъ же сѧ торкомъ и крѣпко борющимъ сѧ из града оубиваху многы ѿ противных половци же начаша налѣгати и ѡтъимаху воду и изнемагати начаша людье в градѣ водною жажею и го·лодомъ и прислаша торци къ ст҃ополку глщ҃е аще не пришлеши брашна предати сѧ имам ст҃ополкъ же посла имъ и не бѣ лзѣ вкрасти сѧ в градъ множьствомь вои ратных стояше ѡколо града недѣль ѳ҃ И раздѣлиша сѧ на двоѥ ѡдина сташа оу града рать борюще а друзии поидоша кыѥву пустиша на воропъ межи киевъ и вышегородъ ст҃ополкъ же выииде на желаню и поидоша противу собѣ ѡбои и съступиша сѧ и оукрѣпи сѧ брань побѣгоша наши пред иноплеменьникы падаху язвени предъ врагы нашими и мнози погыбоша мертви паче неже оу трьполѧ ст҃ополкъ же приде киеву самъ третии а половци возвратиша сѧ к торцьскому быша же си злая мцса иоулѧ въ к҃ г на заоутея же въ к҃ д Въ ст҃ою мчн҃ку бориса и глѣба быс плачь в градѣ а не радость грѣхъ ради наших великихъ и неправды за оумноженье безаконии наших се бо на ны б҃ъ попусти поганым не яко милуя ихъ но насъ кажа да быхомъ сѧ востѧгнули ѿ злых дѣлъ симь казнить ны нахоженьемь поганых се бо есть батогъ ѥго да негли встѧгнувше сѧ вспомѧнемъ сѧ ѿ злаго пути своѥго сего ради в празднїкы б҃ъ нам наводить сѣтованье якоже сѧ створи в се лѣто первоѥ зло на възнесенье гсне еже оу трьполѧ второе же въ праздникъ бориса и глѣба еже есть праздникъ новыи русьскыя землѧ сего ради прр҃къ глш҃е преложю праздникы ваша в плачь и пѣсни ваша в рыданье земли вашеи ѡпустѣша села наша и городи наши быхом бѣгаючи пред врагы нашими якож прр҃къ гл҃ше падете пред врагы вашими поженуть вы ненавидѧщии вас и побѣгнете никому женущю вас скрушю руганье гордыни вашея и будеть в тщету крѣпость ваша оубьеть вы приходѧ в мѣста будеть землѧ ваша пуста и двори ваши пусти будут яко вы хѹди есте и лукави и азъ поиду к вамъ яростью лукавою тако гл҃еть гсь б҃ъ изл҃евъ идѣ лукавии снв҃е измаилеви пожигаху села и гумна и многы црк҃ви запалиша ѡгнемь да не чюдит сѧ никтоже ѡ семь идеже множьство грѣховъ ту видѣнья всѧкого показанье сего ради вселеная предасть сѧ сего ради гнѣвъ простре сѧ сего ради землѧ мучена быс ѡви ведуть сѧ полонени друзии посѣкаѥми бывають горкую смр҃ть приемлюще друзии трепечють зрѧще оубиваѥмых друзии гладомъ оумарѧѥми и водною жажею едино прѣщенье ѥдина казнь многовещныя имуще раны различныя -ечали и страшны мукы ѡвы вѧжемы и пѧтами пхаѥми и на зимѣ держими и оуранѧѥми и се притранѣе и страшнѣе яко на хсьяньстѣ родѣ страхъ и колѣбанье бѣда оупространи сѧ праведно и достоино есть тако да накажемъ сѧ тако вѣру имем кажеми ѥсмы подобаше нам в рукы языку странну и безаконьнѣишю всея землѧ рцѣмъ велеглсно праведенъ ѥси гси и прави суди твои рцѣмъ по ѡному разбоинику мы достоиная яже сдѣяхомъ прияхом рцѣмъ и со иѡвомъ яко гвси любо быс тако и быс буди имѧ гнсе блгсвно в вѣкы да хоженьемь поганых и мучими ими влкду познаѥмъ ѥгоже мы прогнѣвахом прославлени бывше не прославихом почтени бывше не почтохом ѡст҃ивше сѧ не разумѣхом куплени бывше не поработахом породивъше сѧ не яко ѡц҃а постыдѣхом сѧ согрѣшихом и казними ѥсмы якож створихом тако и стражем городи вси ѡпустѣша села ѡпустѣша преидемъ полѧ идеже пасоми бѣша стада конь ѡвцѧ и волове все тоще нонѣ видимъ нивы поростъше звѣремъ жилища быша но ѡбаче надѣемъ сѧ на млтсь бж҃ью кажеть бо ны добрѣ блг҃ыи влкда не по безаконью нашему створи нам и по грѣхомъ нашим въздасть нам тако подобаѥть бл҃гому влдцѣ казати не по множьству грѣховъ тако гсь створи нам созда падшая вставить адамле преступленье прости баню нетлѣнья дарова и свою кровь за ны излья якож ны видѣ не право пребывающа нанесе нам сущюю рать и скорбь да не хотѧще всѧко в будущии вѣкъ ѡбрѧщем млтсь дш҃а бо сдѣ казнима всѧко млсть в будущии вѣкъ ѡбрѧщеть и лготу ѿ мукъ не мьстить бо гсь дважды ѡ томь ѡ неиздреченьному члв҃колюбью якож видѣ ны волею к нему ѡбращающа сѧ ѡ тмами любве ѥже к намъ понеже хотѧще оуклонихом сѧ ѿ заповѣдии ѥго се оуже не хотѧще терпим се с нужею понеже неволею се оуже волею гдѣ бо бѣ оу насъ оумиленье нонѣ же всѧ полна суть слезъ гдѣ бѣ в насъ въздыханье нонѣ же плачь по всѣмъ оулицам оупространи сѧ избьеных ради иже избиша безаконьнии половци воѥваша много и възвратиша сѧ к торцьскому и изнемогоша людье в градѣ гладомь и предаша сѧ ратнымъ половци же приимше град запалиша и ѡгнем люди раздѣлиша и ведоша в вежѣ к сердоболем своимъ и сродником своимъ мъного роду хьсяньска стражюще печални мучими зимою ѡцѣплѧѥми въ алчи и в жажи и в бѣдѣ ѡпустнѣвше лици почернѣвше телесы незнаѥми и страною языкомъ испаленым нази ходѧще и боси ногы имуще сбодены терньем со слезами ѿвѣщеваху другъ къ другу гл҃юще азъ бѣхъ сего города и другї а язъ сея вси тако съѹпрашают сѧ со слезами родъ свои повѣдающе и вздышюче ѡчи возводѧще на нб҃о к вышнему свѣдущему таиная да никтоже дерзнеть рещи яко ненавидими бм҃ь есмы да не будеть кого бо тако б҃ъ любить якоже ны взлюбилъ ѥсть кого тако почелъ ѥсть яко же ны прославилъ ѥсть и възнеслъ никогоже имъ же паче ярость свою въздвиже на ны яко паче всѣх почтени бывше горѣѥ всѣх сдѣяхом грѣхы якоже паче всѣхъ просвѣщени бывше влчдню волю дѣюще и презрѣвше в лѣпоту паче инѣхъ казними ѥсмы се бо азъ грѣшныи и много и часто б҃а прогнѣваю и часто согрѣшаю по всѧ дн҃и: В се же лѣт престави сѧ ростиславъ сн҃ъ мьстиславль внукъ изѧславль мцса ѡктѧмбрѧ въ а҃ дн҃ь а погребенъ быс ноямбрѧ въ ѕ҃і в црк҃ви ст҃ыя бцсѧ десѧтиньныя Томже лѣт Приде ѡлегъ с половци ис тъмутороконѧ приде чернигову володимеръ же затвори сѧ в градѣ ѡлегъ же приде к граду и пожже ѡколо града и манастырѣ пожже володимеръ же створи миръ съ ѡлгомъ и иде из града на столъ ѡтень переяславлю а ѡлегъ вниде в град ѡц҃а своѥго половци же начаша воевати ѡколо чернигова ѡлгови не взбранѧщю бѣ бо самъ повелѣлъ имъ воевати се оуже третьее наведе поганыя на землю русьскую ѥгоже грѣха да бы и б҃ъ простилъ занеже много хьсянъ изгублено быс а друзии полонени и расточени по землѧм В сеже лѣт придоша прузи на русьскую землю мцса авгсу въ к҃ ѕ поѣдоша всѧку траву и многа жита и не бѣ сего слышано в д҃нехъ первых в земли русьстѣ яже видѣста ѡчи наши за грѣхы наша В сеж лѣт престави сѧ епспъ володимерскыи стеѳан мцса априлѧ въ к҃ з дн҃ь въ час ѕ҃ нощи Бывъ преже игуменъ печерьскому манастырю В лѣт ҂ѕ҃ х҃ г Идоша половци на грькы с девгеневичемъ воѥваша по гречьстѣи земли и цсрь яша девгенича и повелѣ и слѣпити В тож лѣт Придоша половци итларь и кытанъ к володимеру на миръ приде итларь в градъ переяславль а кытанъ ста межи валома с вои и вда володимеръ кытанови сн҃а своѥго ст҃ослава въ тали а итларь быс в градѣ с лѣпшею друженою в тоже времѧ бѧше пришелъ славѧта ис кыева к володимеру ѿ ст҃ополка и начаша думати дружина ратиборѧ со кнѧземъ володимером ѡ погубленьи тларевы чади володимеру же не хотѧще сего створити ѿвѣща бо како се могу створити ротѣ с ними ходивъ ѿвѣщавше же дружина рокоша володимеру кнѧже нѣту ти в томъ грѣха да ѡни всегда к тобѣ ходѧче ротѣ губѧть землю русьскую и кровь хсьяньску проливають бес перестани и послуша ихъ володимеръ и в ту нощь посла володимеръ славѧту с нѣколикою дружиною и с торкы межи валы выкрадше первое ст҃ослава по томъ оубиша кытана и дружину ѥго избиша вечеру сущю тогда суботному а итлареви въ ту нощь лежащю оу ратибора на дворѣ с дружиною своею и не вѣдуче что сѧ надъ кытаномь створи наутрия яже в недлю заоутрени суще годинѣ пристрои ратиборъ ѡтрокы въ ѡружьи истобку пристави истопити имъ и присла володимеръ ѡтрока своѥго бѧндюка по итлареву чадь и реч бѧндюкъ итлареви зовет вы кнѧзь володимеръ реклъ тако ѡбувше сѧ в теплѣ избѣ заѹтрокавше оу ратибора приѣдите ко мнѣ и реч итларь тако буди яко влѣзоша въ истобку тако запрени быша възлѣзше на истобку прокопаша и верхъ и тако ѡльбегъ ратиборичь приима лукъ свои и наложивъ стрѣлу оудари итларѧ в срцде и дружину ѥго всю избиша и тако злѣ испроверже животъ свои итларь В недлю сыропусную въ час а҃ дн҃е мцса ѳевралѧ въ к҃ д дн҃ь Ст҃ополкъ же и володимеръ посласта къ ѡльгови велѧста ѥму поити на половци с собою ѡлегъ же ѡбѣщавъ сѧ с нима и пошедъ не иде с нима в путь единъ ст҃ополкъ же и володимеръ идоста на вежѣ и взѧста вежѣ полониша скоты и конѣ вельблуды и челѧдь и приведоста и в землю свою и начаста гнѣвъ имѣти на ѡлга яко не шедшю ѥму с нима на поганыя и посла ст҃ополкъ и володимеръ къ ѡлгови глщ҃е сице се ты не шелъ ѥси с нама на поганыя иже погубили суть землю русьскую а се оу тобе есть итларевичь любо ѹбии любо и даи нама то есть ворогъ русьстѣи земли ѡлегъ же сего не послуша и быс межи ими ненависть В сеже лѣт Придоша половци к гургеву и стояше ѡколо ѥго лѣто все и мало не взѧша ѥго ст҃ополкъ же ѡмири е половци же не идоша за рось гюргевци же выбѣгоша и идоша кыеву ст҃ополкъ же повелѣ рубити городъ на вытечевѣ холму в свое имѧ нарекъ ст҃ополчь городъ и повелѣ еппсу мрину съ юргевци сѣсти ту и засаковцемъ и прочимъ ѿ инѣхъ градъ а гюргевъ зажгоша половци тощь сегоже лѣта Исходѧща иде двд҃ъ ст҃ославичь из новагорода смолиньску новгородци же идоша ростову по мьстислава володимерича поемше ведоша и новугороду а двд҃ви рекоша не ходи к нам пошедъ дв҃дъ вороти сѧ смолиньску и сѣде смолиньскѣ а мьстиславъ новѣгородѣ сѣде в сеже времѧ приде изѧславъ сн҃ъ володимерь ис курска к мурому прияша и муромци и посадника я ѡлгова В сеже лѣт Придоша прузи въ к҃ и И покрыша землю и бѣ видѣти страшно идѧху к полунощнымъ странамъ ядуща траву и проса В лѣт ҂ѕ҃ и х҃ д Ст҃ополкъ и володїмеръ посла къ ѡлгови глщ҃а сице поиди кыѥву да порѧдъ положимъ ѡ русьстѣи земли пред еппсы и прде игумены и пред мужи ѡц҃ь нашихъ и прде людми градьскыми да быхом ѡборонили русьскую землю ѿ поганых ѡлег же въсприимъ смыслъ буи и словеса величава реч сице нѣс мене лѣпо судити еппсу ли игуменом ли смердом и не въсхотѣ ити к братома своима послушавъ злых свѣтникъ ст҃ополкъ же и володимеръ рекоста к нему да се ты ни на поганыя идеши ни на свѣтъ к нама то ты мыслїши на наю и поганым помагати хочеши а б҃ъ промежи нами будеть ст҃ополкъ же и володимеръ рекоста на ѡлга чернигову ѡлег же выбѣже изъ чернигова мцса мая въ г҃ дн҃ь в сбуту Ст҃ополкъ же и володимеръ ѡступиста и в градѣ бьяхут сѧ из города крѣпко а си приступаху къ граду и язвени бываху мнози ѿ обоихъ и быс межю ими брань люта и стояше ѡколо града дн҃ии л҃ и г҃ И изнемагаху людье в градѣ и вылѣзе ѡлегъ из града хотѧ мира и вдаста ѥму миръ рекъше сице иди к брату своему двд҃ви и придѣта киеву на столъ ѡц҃ь наших и дѣдъ наших яко то есть старѣишеи град в земли во всеи кыевъ ту достоино снѧти сѧ и порѧдъ положити ѡлег же ѡбѣща сѧ се створити и на семь цѣловаша крстъ В сеже времѧ приде бонѧкъ с половци г кыеву В недлю ѿ вечера И повоева ѡколо кыева и пожже на берестовѣмь дворъ кнѧжь В сеже времѧ воева курѧ с половци оу переяславлѧ и оустье пожже мцса мая к҃ д д҃нь Ѡлег же выиде и стародуба и приде смолиньску и не прияша ѥго смолнѧне и иде к рѧзаню ст҃ополкъ же и володимеръ поидоста в своя си Сегоже мцса приде тугорканъ тесть ст҃ополчь мцса мая л҃ И ста ѡколо града а переяславьци затвориша сѧ в градѣ ст҃ополкъ же и володимеръ поидоста на нь по сеи сторонѣ днѣпра и придоста къ зарубу перебродиста сѧ и не ѡчютиша ихъ половци б҃у схраншю ихъ и исполчивше сѧ поидоста к граду гражане же оузрѣвше радї поидоша к нима а половци стояху на ѡнои сторонѣ трубежа исполчивше сѧ ст҃ополъкъ же и володимеръ вбредоста в трубежь к половцемъ володимеръ же хотѣ нарѧдити полкъ ѡни же не послушаша но оудариша в конѣ к противнымъ се видѣвше половци и побѣгоша а наши погнаша въ слѣдъ ратных сѣкуще противьныя и сдѣя гсь въ тъ дн҃ь спс҃нье велико мцса иоулїя въ ѳ҃і дн҃ь Побѣжени быша иноплеменьци и кнѧзѧ ихъ оубиша тугоркана и сн҃а ѥго и ини кнѧзи мнози врази наши ту падоша на заоутрье же налѣзоша тугоркана мертвого и взѧша и ст҃ополкъ акы тьстѧ своѥго и врага привезше и г кыеву погребоша и на берестовѣмь межю путемъ идущимъ на берестово и другымь в манастырь идуще и въ к҃ тогоже мцса в пѧтокъ Приде второе бонѧкъ безбожныи шелудивыи ѡтаи хыщникъ г кыеву внезапу и мало в градъ не въѣхаша половци и зажгоша болонье ѡколо града и възвратиша сѧ в манастырь и въжгоша стеѳановъ манастырь и деревнѣ и герьманы и придоша в манастырь печерьскыи намъ сущим по кѣльямъ почивающим по заоутрени и кликнуша ѡколо манастырѧ и поставиша стѧга два пред враты манастырьскыми намъ же бѣжащим задомъ манастырѧ а другимъ възбѣгшим на полати безбожныѣ же сн҃ове измаилеви высѣкоша врата манастырю и поидоша по кельямъ высѣкающе двери и износѧху аще что ѡбрѣтаху в кельи по семь въжгоша домъ ст҃ыя влдчцѣ нашея бц҃ѣ и придоша к цр҃кви и зажгоша двери еже къ оугу оустроѥнии и вторыя же к сѣверу влѣзше в притворъ оу гроба ѳеѡдосьева емлюще иконы зажигаху двери и оукарѧху б҃а и законъ нашь б҃ъ же терпѧше еще бо не скончали сѧ бѧху грѣси ихъ и безаконья ихъ тѣмь глх҃у кдѣ есть б҃ъ ихъ да поможеть имъ и избавить я и ина словеса хулная гла҃ху на ст҃ыя иконы насмихающе сѧ не вѣдуще яко б҃ъ кажеть рабы своя напастми ратными да явѧт сѧ яко злато искушено в горну хсьяномъ бо многыми скорбьмї и напастьми внити в цртсво нбсное а симъ поганым и ругателем на семь свѣтѣ приимшим веселье и просторонство а на ѡномь свѣтѣ приимуть мк҃у с дьяволом оуготовании ѡгню вѣчному тогда же зажгоша дворъ красныи ѥгоже поставилъ бл҃говѣрныи кнѧзь всеволодъ на холму нарѣцаѥмѣмъ выдобычи то все ѡканнии половци запалиша ѡгнемь тѣм же и мы послѣдующе прр҃ку дв҃ду вопьемъ гси б҃е мои положи яко коло яко ѡгнь пред лицемь вѣтру иже попалѧеть дубравы тако пожениши я бурею твоею исполни лица ихъ досаженья се бо ѡскверниша и пожгоша ст҃ыи дом твои и манастырь мт҃ре твоея и трупье рабъ твоихъ оубиша бо нѣколико ѿ братя нашея ѡружьемь безбожнии сн҃ве измаилеви пущени бо на казнь хсьяномъ ищьли бо суть си ѿ пѹстынѧ нитривьскыя межю встокомь и сѣвером ищьли же суть ихъ колѣнъ д҃ тортъмени и печенѣзи торци половци меѳодии же свѣдѣтельствуѥть ѡ нихъ яко и҃ колѣнъ пробѣгли суть егда исѣче гедеѡнъ да и҃ ихъ бѣжа в пустыню а д҃ исѣче друзии же гл҃ють сн҃ы амоновы се же нѣс тако сн҃ове бо моавли хвалиси а снв҃е аммонови болгаре а срацини ѿ измаилѧ творѧт сѧ сарини и прозваша имена собѣ саракыне рекше сарини есмы тѣм же хвалиси и болгаре суть ѿ дочерю лютову иже зачаста ѿ ѡц҃а своего тѣмь же нечтсо есть племѧ ихъ а измаиль роди в҃і сн҃а ѿ нихже суть тортъмени и печенѣзи и торци и кумани рекше половци иже исходѧть ѿ пустынѣ и по сихъ и҃ колѣнъ Г Кончинѣ вѣка изидуть заклѣпении в горѣ александромъ македоньскымъ нечтсыя члв҃кы Се же хощю сказати яже слышах преж сих д҃ лѣт яже сказа ми гюрѧтѧ роговичь новгородець гл҃ѧ сице яко послах ѡтрокъ свои в печеру люди яже суть дань дающе новугороду и пришедшю отроку моему к ним и ѿтуду иде въ югру югра же людьѥ есть языкъ нѣмъ и сѣдѧть с самоядью на полунощных странах югра же рекоша ѡтроку моѥму дивьно мы находихом чюдо ѥгоже нѣ есмы слышали преж сих лѣт се же третьее лѣт поча быти суть горы заидуче луку морѧ имже высота ако до нб҃се и в горах тѣх кличь великъ и говоръ и сѣкуть гору хотѧще высѣчи сѧ и в горѣ тои просѣчено ѡконце мало и тудѣ молвѧть и есть не разумѣти языку ихъ но кажють на желѣзо и помавають рукою просѧще желѣза и аще кто дасть имъ ножь ли ли секиру дають скорою противу есть же путь до горъ тѣхъ не проходим пропастьми снѣгом и лѣсом тѣм же не доходим ихъ всегда ѥсть же и подаль на полунощии мнѣ же рекшю к гюрѧтѣ си суть людье заклепении александром македоньскым цсрмь якож сказаѥть о них меѳоди папа римскыи и взиде на всточныя страны до морѧ наричемое слн҃че мѣсто и видѣ ту члв҃кы нечтсыя ѿ племене нелфетова их же нечтсоту видѣвъ ядѧху скверну всѧку комары и мухы коткы змиѣ и мертвець не погрѣбаху но ядѧху и женьскыя изворогы и скоты всѧ нечтсыя то видѣвъ александръ оубоя сѧ еда како ѡсквернѧть землю и полунощныя страны и горы высокия б҃у повелѣвшю сступиша сѧ ѡ них токмо не ступиша сѧ ѡ них горы на в҃і локотъ и ту створиша сѧ врата мѣдѧна и помазаша сѧ сунклитом и аще хотѧт ѡгнем взѧти не възмогут ижещи вещь бо сунклитова сица ес ни огнь можеть вжещи ѥго ни желѣзо его приметь в послѣднѧя же дн҃и по сих изидут и҃ колѣнъ ѿ пустынѧ тривьскыя изидут и си сквернии языкы яже сут в горах полунощных по повелѣнью б҃ию но мы на преднѧя взвратим сѧ якож бѧхом преж гл҃али ѡлгови ѡбѣщавшю сѧ ити к брату своему двд҃ви смолиньску и прити з братом своим кыеву и ѡбрѧдъ положити и не всхотѣ сего ѡлегъ створити но пришедъ смолинску и поим вои поиде к мурому в муромѣ тогда сущю изѧславу володимеричю быс же вѣсть изѧславу яко олегъ идеть к мурому посла изѧславъ по воѣ суздалю и ростову и по бѣлоѡзерци и собра вои многы и посла ѡлегъ слы своѣ къ изѧславу гл҃ѧ иди в волость ѡц҃а своѥго ростову а то ес волость ѡц҃а моѥго да хочю ту сѣдѧ порѧдъ створити со ѡц҃мь твоим се бо мѧ выгналъ из города ѡц҃а моѥго а ты ли ми здѣ хлѣба моѥго же не хощеши дати и не послуша изѧславъ словес сих надѣя сѧ на множство вои ѡлег же надѣя сѧ на правду яко правъ бѣ в семь ѡлегъ и поиде к граду с вои изѧслав же исполчи сѧ пред градом на поли ѡлег же поиде к нему полком и сступиша сѧ обои быс брань люта и оубиша изѧслава сн҃а володимерѧ внука всеволожа мцсѧ семтѧбрѧ въ ѕ҃ дн҃ь Прочии же вои побѣгоша ѡви чересъ лѣсъ друзии в городъ ѡлег же вниде в городъ и прияша и горожане изѧслава же вземше положиша и в манастыри ст҃го сп҃са и ѿтуду перенесоша и новугороду и положиша и оу ст҃ыѣ соѳьѣ на лѣвѣи сторонѣ ѡлег же по приятьи града изъима ростовци и бѣлоѡзерци и суздалцѣ и оустреми сѧ на суждаль и шедъ суждалю и суждалци даша сѧ ѥму ѡлег же ѡмиривъ городъ ѡвы изъима а другыя расточи и имѣнья ихъ ѡтъя иде ростову и ростовци вдаша сѧ ѥму и перея всю землю муромску и ростовьску и посажа посадникы по городом и дани поча брати и посла к нему мьстиславъ солъ свои из новагорода гл҃ѧ иди ис суждалѧ мурому а в чюжеи волости не сѣди и азъ пошлю молит сѧ з дружиною своею къ ѡц҃ю своему и смирю тѧ со ѡц҃мь моим аще и брата моѥго ѹбилъ то есть не дивьно в ратех бо и цр҃и и мужи погыбають ѡлег же не всхотѣ сего но паче помышлѧше и новъгородъ переяти и посла ѡлегъ ярослава брата своѥго в сторожѣ а сам стояше на поли оу ростова мьстислав же сдумавъ с новъгородци и послаша добрыню рагуиловича передъ собою въ в сторожѣ добрынѧ же первоѥ изъима даньникы оувѣдав же ярославъ се яко изъимани данници ярослав же стояше на медвѣдици в сторожих и побѣже тои нощи и прибѣже къ ѡлгови и повѣда ѥму яко идет мстиславъ а сторожѣ изъимани и поиде к ростову а мстислав же приде на волгу и повѣдаша ѥму яко ѡлегъ вспѧтил сѧ к ростову и мстиславъ поиде по нем ѡлег же приде к суждалю и слышавъ яко идет по нем мстиславъ ѡлег же повелѣ зажещи суждаль город токмо ѡста сѧ дворъ манастырьскыи печерьскаго манастырѧ и црк҃ы яже тамо есть стаг дмитрея юже бѣ далъ еѳрѣмъ и с селы ѡлег же побѣже к мурому а мстиславъ приде суждалю и сѣдѧ ту посылаше къ ѡлгови мира просѧ гл҃ѧ азъ ѥсмъ мнии тебе сли сѧ къ ѡц҃ю моему а дружину юже ѥси заялъ вороти а язъ тебе во всем послушаю ѡлег же посла к нему с лестью хотѧ мира мстислав же имы лсти вѣры и распусти дружину по селом и наста ѳеѡдорова недлѧ поста и приспѣ ѳеѡдорава субта а мстиславу сѣдѧщю на ѡбѣдѣ приде ѥму вѣсть яко ѡлегъ на клѧзмѣ близь бо бѣ пришелъ без вѣсти мстислав же ему имъ вѣру не постави сторожовъ но б҃ъ вѣсть избавлѧти бл҃гочтсвыя своя ѿ льсти ѡлег же ѹстановив сѧ на клѧзмѣ мнѧ яко мстиславъ побѣгнеть къ мстиславу же собраша сѧ дружина въ тъ дн҃ь и в другыи новгородци и ростовци и бѣлозерци мстислав же ста пред градом исполчивъ дружину и не поступи ни ѡлегъ на мстислава ни мстиславъ на ѡлга и стояста противу собѣ д҃ дн҃и и приде мстиславу вѣсть яко послал ти ѡц҃ь брата вѧчеслава с половци и приде вѧчеславъ в четвергъ ѳеѡдоровы недли в постъ и в пѧток приде ѡлегъ исполчивъ сѧ к городу а мстиславъ поиде противу ѥму с новгородци и с ростовци и вдасть мстиславъ стѧгъ володимерь половчину именем кунуи и вдавъ ѥму пѣшьцѣ и постави и на правѣмь крилѣ и заведъ кунуи пѣшьцѣ напѧ стѧгъ володимерь и оузрѣ ѡлегъ стѧгъ володимерь и оубоя сѧ и оужасъ нападе на нь и на воѣ ѥго и поидоша к боеви противу собѣ ѡлегъ противу мстиславу а ярославъ поиде противу вѧчеславу мстислав же перешедъ пожаръ с новгородци и сступиша сѧ на кулачьцѣ и быс брань крѣпка и нача ѡдалати мстиславъ и видѣ ѡлегъ яко поиде стѧгъ володимерь нача заходити в тылъ ѥго и оубоявъ сѧ побѣже ѡлегъ и ѡдолѣ мстиславъ ѡлег же прибѣже к мурому и затвори ярослваа муромѣ а самъ иде рѧзаню мстислав же приде мурому и створи миръ и поя своя люди ростовци и суждалци и поиде к рѧзаню по волзѣ ѡлег же выбѣже из рѧзанѧ а мстиславъ пришед створи миръ с рѧзанци и поя люди своя яже бѣ заточилъ ѡлегъ и посла къ ѡлгови гл҃ѧ не бѣгаи никаможе но пошли сѧ к братьи своеи с молбою не лишать тѧ русьскыѣ земли и азъ пошлю къ ѡц҃ю молит сѧ ѡ тобѣ ѡлег же ѡбѣща сѧ тако створити мстислав же възвративъ сѧ вспѧть суждалю ѿтуду поиде новугороду в свои град мл҃твами прпдбнаго еппса се же быс исходѧщю лѣту ҂ѕ҃ х҃ д҃ индикта д҃ на полы пооученьѥ Азъ худыи дѣдомъ своимъ ярославомъ блгвлснымъ славнымъ наречнѣмь въ крщ҃нїи василии русьскымь именемь володимиръ ѡц҃мь възлюбленымь и мт҃рью своею мьномахы и хсьяных людии дѣлѧ колико бо сблюдъ по млтси своеи и по ѡтни млт҃вѣ ѿ всхѣ бѣдъ сѣдѧ на санех помыслих в дш҃и своеи и похвалих б҃а иже мѧ сихъ дн҃евъ грѣшнаго допровади да дѣти мои или инъ кто слышавъ сю грамотицю не посмѣите сѧ но ѡмуже любо дѣтии моихъ а приметь е в срдце своѥ и не лѣнити сѧ начнеть такоже и тружати сѧ первое б҃а дѣлѧ и дш҃а своѥя страх имѣите б҃ии в срдци своемь и млтсню творѧ неѡскудну то бо ѥсть начатокъ всѧкому добру аще ли кому не люба грамотицѧ си а не поѡхритають сѧ но тако се рекуть на далечи пути да на санех сѣдѧ безлѣпицю си молвилъ оусрѣтоша бо мѧ слы ѿ бртая моея на волзѣ рѣша потъсни сѧ к нам да выженемъ ростиславича и волость ихъ ѿимем иже ли не поидеши с нами то мы собѣ будем а ты собѣ и рѣхъ аще вы сѧ и гнѣвате не могу вы я ити ни кртса переступити и ѿрѧдивъ я вземъ псалтырю в печали разгнухъ я и то ми сѧ вынѧ вскую печалуѥши дш҃е вскую смущаеши мѧ и прочая и потомь собрах словца си любая и складохъ по рѧду и написах аще вы послѣднѧя не люба а переднѧя приимаите вскую печална ѥси дш҃е моя вскую смущаѥши мѧ оупова на б҃а яко исповѣм сѧ ѥму не ревнуи лукавнующимъ ни завиди творѧщимъ безаконье зане лукавнующии потребѧт сѧ терпѧщии же гса ти ѡбладають землею и еще мало и не будеть грѣшника взищеть мѣста своѥго и не ѡбрѧщеть кротции же наслѣдѧть землю насладѧть сѧ на множьствѣ мира назираеть грѣшныи праведнаго и поскрегчеть на нь зубы своими гсь же посмѣет сѧ ему и прозрить яко придеть дн҃ь ѥго ѡружья извлекоша грѣшьници напрѧже лукъ свои истрѣлѧти нища и оубога заклати правыя срцдмь ѡружье ихъ внидеть в срцдѧ ихъ и луци ихъ скрушат сѧ луче ес праведнику малое паче б҃атства грѣшных многа яко мышца грѣшных скрушит сѧ оутвержаеть же праведныя гсь яко се грѣшници погыбнут праведныя же милуя и даеть яко блг҃ословѧщии ѥго наслѣдѧт землю кленущии же ѥго потребѧт сѧ ѿ гса стопы члв҃ку исправѧт сѧ ѥгда сѧ падеть и не разбьеть с яко гсь подъемлеть руку ѥго оунъ бѣх и сстарѣх сѧ и не видѣхъ праведника ѡставлена ни сѣмени ѥго просѧща хлѣба весь дн҃ь милует и в заимъ даеть праведныи и племѧ его блгслвно будет оуклони сѧ ѿ зла створи добро взищи мира и пожени и живи в вѣкы вѣка внегда стати члвк҃мъ оубо живы пожерли ны быша внегда прогнѣвати сѧ ярости ѥго на ны оубо вода бы ны потопила помилуи мѧ б҃е яко попра мѧ члв҃къ весь дн҃ь борѧ сѧ стужи ми попраша мѧ врази мои яко мнози бурющи сѧ со мною с выше возвеселит сѧ праведник и егда видить месть руцѣ свои оумыеть в крови грѣшника и реч оубо члв҃къ аще есть плодъ праведника и есть ѹбо б҃ъ судѧи земли измии мѧ ѿ врагъ моихъ б҃е и ѿ встающих на мѧ ѿими мѧ избави мѧ ѿ творѧщих безаконье и ѿ мужа крови спс҃ мѧ яко се оуловиша дш҃ю мою и яко гнѣвъ въ ярости ѥго и животъ в воли ѥго вечеръ водворит сѧ плачь а заѹтра радос яко лучьши млсть твоя паче живота моѥго и оустнѣ мои похвалита тѧ яко блгвслю тѧ в животѣ моемь и ѡ имени твоемь въздѣю руцѣ мои покры мѧ ѿ соньма лукаваго и ѿ множьства дѣлающих неправду възвеселите сѧ вси праведнии срцдмь блгсвлю гса на всѧко времѧ воину хвала ѥго и прочая Якож бо василии оучаше собравъ ту ѹноша дш҃а чтсы нескверньни телеси худу кротку бесѣду и в мѣру слово гсне яди питью бесъ плища велика быти При старых молчати прмд҃рыхъ слушати старѣишимъ покарѧти сѧ с точными и меншиими любовь имѣти без луки бесѣдующе а много разумѣти не сверѣповати словомь ни хулити бесѣдою не ѡбило смѣяти сѧ срамлѧти сѧ старѣиших к женам нелѣпымъ не бесѣдовати долу ѡчи имѣти а дш҃ю горѣ пребѣгати не стрѣкати оучить легкых власти ни в кую же имѣти еже ѿ всхѣ чсть аще ли кто васъ можеть инѣмъ оуслѣти ѿ б҃а мьзды да чаѥть и вѣчных блг҃ъ насладит сѧ ѡ влчдце бц҃е ѿими ѿ оубогаго срцда моѥго гордость и буесть да не възношю сѧ суѥтою мира сего в пустошнѣмь семь житьи наоучи сѧ вѣрныи члв҃че быти бл҃гочтсно дѣлатель наоучи сѧ по еванг҃льскому словеси ѡчима оуправленье языку оудержанье оуму смѣренье тѣлу порабощенье гнѣву погубленье помыслъ чстъ имѣти понужая сѧ на добрая дѣла гса ради лишаѥмъ не мьсти ненавидимъ любо гонимъ терпи хулимъ моли оумертви грѣхъ избавите ѡбидима судите сиротѣ ѡправдаите вдовицю придѣте да сожжемъ сѧ гл҃ть гсь аще будут грѣси ваши яко ѡброщени яко снѣгъ ѡбѣлю я и прочее восияеть весна постная и цвѣтъ покаянья ѡчистимъ собе братья ѿ всѧкоя крови плотьскыя и дш҃вныя свѣтодавцю вопьюще рцѣмъ слава тобѣ члв҃колюбче По истинѣ дѣти моя разумѣите како ти ѥсть члв҃колюбець б҃ъ милостивъ и премлтсвъ мы чл҃вци грѣшни суще и смр҃тни то ѡже ны зло створить то хощемъ и пожрети и кровь ѥго прольяти вскорѣ а гсь нашь владѣя и животомъ и смрт҃ью согрѣшенья наша выше главы нашея терпить и пакы и до живота нашего яко ѡц҃ь чадо свое любѧ бья и пакы привлачить е к собѣ такоже и гсь нашь показал ны есть на врагы побѣду г҃·ми дѣлы добрыми избыти ѥго и побѣдити ѥго покаяньемъ слезами и млстнею да то вы дѣти мои не тѧжька заповѣдь б҃ья ѡже тѣми дѣлы г҃·ми избыти грѣховъ своихъ и цртсвия не лишити сѧ а б҃а дѣлѧ не лѣните сѧ молю вы сѧ не забываите г҃·х дѣлъ тѣхъ не бо суть тѧжка ни ѡдиночьство ни чернечьство ни голодъ яко инии добрии терпѧть но малым дѣломь оулучити млтсь б҃ью что есть члв҃къ яко помниши и Велии ѥси гси и чюдна дѣла твоя никак же разумъ члвчскъ не можеть исповѣдати чюдсе твоихъ и пакы речмъ велии еси гси и чюдна дѣла твоя и блгсвно и хвално имѧ твое в вѣкы по всеи земли иже кто не похвалить ни прославлѧеть силы твоея и твоих великых чюдес и добротъ оустроеных на семь свѣтѣ како нб҃о ѹстроено како ли солнце како ли луна како ли звѣзды и тма и свтѣ и землѧ на водах положена гси твоимъ промыслом звѣрье розноличнии и птица и рыбы оукрашено твоимъ промыслом гси и сему чюду дивуемъ сѧ како ѿ персти создавъ члв҃ка како ѡбрази розноличнии въ члвч҃скыхъ лицих аще и весь миръ совокупить не вси въ ѡдинъ ѡбраз но кыиже своимъ лиць ѡбразом по б҃ии мдрсти и сему сѧ подивуемы како птица нбсныя изъ ирья идут и первѣе наши руцѣ и не ставѧт сѧ на ѡдинои земли но и силныя и худыя идут по всѣмъ землѧмъ бж҃иимь повелѣньемь да наполнѧт сѧ лѣси и полѧ все же то далъ б҃ъ на оугодье члв҃комъ на снѣдь на веселье велика гси млтсь твоя на нас яже та оугодья створилъ ѥси члв҃ка дѣлѧ грѣшна и ты же птицѣ нбнсыя оумудрены тобою гси егда повелиши то вспоють и члв҃кы веселѧть тобе и егда же не повелиши имъ языкъ же имѣюще ѡнемѣють а блгснъ ѥси гси и хваленъ зѣло всѧка чюдса и ты доброты створивъ и здѣлавъ да иже не хвалить тебе гси и не вѣруѥть всѣм срцдмь и всею дш҃ею во имѧ ѡц҃а и сн҃а и ст҃го дх҃а да будеть проклѧтъ си словца прочитаюче дѣти моя бжствная похвалите б҃а давшаго нам млсть свою и се ѿ худаго моѥго безумья наказанье послушаите мене аще не всего приїмете то половину аще вы б҃ъ оумѧкчить срцде и слезы своя испустите ѡ грѣсѣх своих рекуще якож блудницю и разбоиника и мытарѧ помиловалъ ѥси тако и нас грѣшных помилуи и в цр҃кви то дѣите и ложа сѧ не грѣшите ни ѡдїну же ночь аще можете поклонити сѧ до земли а ли вы сѧ начнеть не мочи а трижды а того не забываите не лѣните сѧ тѣмь бо ночным поклоном и пѣньем члв҃къ побѣжает дьявола и что въ дн҃ь согрѣшить а тѣмъ члв҃къ избываеть аще и на кони ѣздѧче не будеть ни с кым ѡрудья аще инѣх млт҃въ не оумѣете молвити а гси помилуи зовѣте бес престани в таинѣ та бо ѥсть млт҃ва всхѣ лѣпши нежели мыслити безлѣпицю ѣздѧ всего же паче оубогых не забываите но елико могуще по силѣ кормите и придаваите сиротѣ и вдовицю ѡправдите сами а не вдаваите силным погубити члв҃ка ни права ни крива не оубиваите ни повелѣваите оубити ѥго аще будеть повиненъ смр҃ти а дш҃а не погублѧѥте никакоя же хсьяны рѣчь молвѧче и лихо и добро не клените сѧ бм҃ь ни хртсите сѧ нѣту бо ти нужа никоеяже и цѣловавше блюдѣте да не приступни погубите дш҃ѣ своеѣ еппсы и попы и игумены с любовью взимаите ѿ них блгслвнье и не оустранѧите сѧ ѿ них и по силѣ любите и набдите да приимете ѿ них млт҃ву ѿ б҃а паче всего гордости не имѣите в срцди и въ оумѣ но рцѣмъ смр҃тни ѥсмы днсь живи а заоутра в гробъ се все чстны ѥси вдалъ не наше но твое поручил ны ѥси на мало дн҃ии и в земли не хороните то ны ѥсть великъ грѣхъ Старыя чти яко ѡц҃а а молодыя яко братью в дому своемь не лѣните сѧ но все видите не зрите на тивуна ни на ѡтрока да не посмѣют сѧ приходѧщии к вам и дому вашему ни ѡбѣду вашему На воину вышедъ не лѣните сѧ не зрите на воеводы ни питью ни ѣденью не лагодите ни спанью и сторожѣ сами нарѧживаите и ночь ѿвсюду нарѧдивше ѡколо вои тоже лѧзите а рано встанѣте а ѡружья не снимаите с себе вборзѣ не розглѧдавше лѣнощами внезапу бо члв҃къ погыбаеть лжѣ блюди сѧ и пьяньства и блуда в томъ бо дш҃а погыбаеть и тѣло куда же ходѧще путемъ по своимъ землѧмъ не даите пакости дѣяти ѡтрокомъ ни своимъ ни чюжимъ ни в селхѣ ни в житѣх да не клѧти вас начнуть куда же поидете идеже станете напоите накормите оуне ина и боле же чтите гость ѿкуду же к вам придеть или простъ или добръ или солъ аще не можете даромъ брашном и питьемь ти бо мимоходѧчи прославѧть человѣка по всѣм землѧм любо добрым любо злымъ болнаго присѣтите надъ мертвецѧ идѣте яко вси мертвени ѥсмы и члв҃ка не минѣте не привѣчавше добро слово ѥму дадите жену свою любите но не даите имъ надъ собою власти Се же вы конець всему страхъ бж҃ии имѣите выше всего аще забываете всего а часто прочитаите и мнѣ будеть бе сорома и вамъ будеть добро Егоже оумѣючи того не забываите доброго а ѥгоже не оумѣючи а тому сѧ оучите якоже бо ѡц҃ь мои дома сѣдѧ изумѣяше е҃ языкъ в томъ бо чтсь есть ѿ инѣхъ земль лѣность бо всему мт҃и еже оумѣеть то забудеть а ѥго же не оумѣѥть а тому сѧ не оучить добрѣ же творѧще не мозите сѧ лѣнити ни на что же доброе первое к цр҃кви да не застанеть вас слн҃це на постели тако бо ѡц҃ь мои дѣяшет блж҃ныи и вси добрии мужи свершении заоутренюю ѿдавше бв҃и хвалу и потомъ слн҃цю въсходѧщю и оузрѣвше слнц҃е и прославити б҃а с радостью и реч просвѣти ѡчи мо хсе б҃е и далъ ми ѥси свѣтъ твои красныи и еще гси приложи ми лѣто къ лѣту да прокъ грѣховъ своих покаявъ сѧ ѡправдивъ животъ тако похвалю б҃а и сѣдше думати с дружиною или люди ѡправливати или на ловъ ѣхати или поѣздити или лечи спати спанье есть ѿ б҃а присужено полудн҃е ѡ тъ чина бо почиваеть и звѣрь и птици и члв҃ци а се вы повѣдаю дѣти моя трудъ свои ѡже сѧ есмь тружалъ пути дѣя и ловы г҃і лѣт первое к ростову идохъ сквозѣ вѧтичѣ посла мѧ ѡц҃ь а самъ иде курьску и пакы в҃·е к смолиньску со ставкомь скордѧтичемъ тои пакы и ѿиде к берестию со изѧславомь а мене посла смолиньску то и смолиньска идохъ володимерю тое же зимы тои посласта берестию брата на головнѣ иде бѧху пожгли тои ту блюдъ городъ тихъ та идохъ переяславлю ѡц҃ю а по велицѣ дни ис переяславлѧ та володимерю на сутеиску мира творитъ с лѧхы ѿтуда пакы на лѣто володимерю ѡпѧть та посла мѧ ст҃ославъ в лѧхы ходивъ за глоговы до чешьскаго лѣса ходивъ в земли ихъ д҃ мѣсѧци и в тоже лѣт и дѣтѧ сѧ роди старѣишее новгородьское та ѿтуда турову а на весну та переяславлю та же турову и ст҃ославъ оумре и язъ пакы смолиньску а и смолиньска тои же зимѣ та к новугороду на весну глѣбови в помочь а на лтѣ со ѡц҃мь подъ полтескъ а на другую зиму с ст҃ополкомъ подъ полтескъ ѡжгоша полтескъ ѡнъ иде новугороду а я с половци на ѡдрьскъ воюя та чернигову и пакы и смолиньска къ ѡц҃ю придох чернигову и ѡлегъ приде из володимерѧ выведенъ и возвах и к собѣ на ѡбѣдъ со ѡц҃мь в черниговѣ на краснѣмь дворѣ и вдахъ ѡ҃цю т҃ грви золота и пакы и смолиньска же пришедъ и проидох сквозѣ половечьскыи вои бья сѧ до переяславлѧ и ѡц҃а налѣзохъ с полку пришедше то и пакы ходихомъ том же лтѣ со ѡц҃мь и со изѧславомь битъ сѧ чернигову с борисомь и побѣдихомъ бориса и ѡлга и пакы идохом переяславлю и стахом во ѡбровѣ и всеславъ смолнескъ ѡжьже и азъ всѣдъ с черниговци ѡ двою коню и не застахом въ смолиньскѣ тѣмже путем по всеславѣ пожегъ землю и повоевавъ до лукамлѧ и до логожьска та на дрьютьскъ воюя та чернигову а на ту зиму повоеваша половци стародубъ весь и азъ шедъ с черниговци и с половци на деснѣ изьимахом кнѧзи асадука и саоука и дружину ихъ избиша и на заоутреѣ за новымъ городом разгнахомъ силны вои белкатгина а се мечи и полонъ весь ѡтѧхом а въ вѧтичи ходихом по двѣ зимѣ на ходоту и на сн҃а ѥго и ко корьдну ходихъ а҃·ю зиму и пакы по изѧславичихъ за микулинъ и не постигохом ихъ и на ту весну къ ярополку совкуплѧтъ сѧ на броды томже лтѣ гонихом по полвоьцихъ за хоролъ иже горошинъ взѧша и на ту ѡсень идохом с черниговци и с половци с читѣевичи к мѣньску изъѣхахом городъ и не ѡставихом оу него ни челѧдина ни скотины на ту зиму идохом къ ярополку совокуплѧти сѧ на броды и любовь велику створихом и на весну посади мѧ ѡц҃ь в переяславли передъ братьею и ходихом за супои и ѣдучи к прилуку городу и срѣтоша ны внезапу половечьскыѣ кнѧзи и҃ тысѧчь и хотѣхом с ними ради бити сѧ но ѡружье бѧхомъ оуслали напередъ на повозѣхъ и внидохом в городъ толко семцю яша ѡдиного живого ти смердъ нѣколико а наши ѡнѣхъ боле избиша и изьимаша и не смѣша ни конѧ пояти в руцѣ и бѣжаша на сулу тое ночи и заоутра на гсжинъ дн҃ь идохом к бѣлѣ вежи и б҃ъ ны поможе и ст҃ая бц҃а избиша ц҃ половець и два кнѧзѧ яша багубарсова брта асинѧ и сакзѧ а два мужа толко ѹтекоста и потомь на ст҃ославль гонихом по половцих и потомь на торческыи городъ и потомь на гюргевъ по половцих и паки на тои же сторонѣ оу красна половци побѣдихом и потомь с ростиславом же оу варина вежѣ взѧхом и потом ходивъ володимерю паки ярополка посадих и ярополкъ оумре и пакы по ѡтни смр҃ти И по ст҃ополцѣ на сулѣ бивше сѧ с половци до вечера быхом оу халѣпа и потом миръ створихом с тугорканомъ и со инѣми кнѧзи половечьскими и оу глѣбови чади пояхом дружину свою всю и потом ѡлегъ на мѧ приде с половьчьскою землею к чернигову и биша сѧ дружина моя с нимь и҃ дн҃ии ѡ малу гр--лю и не вдадуче имъ въ ѡстрогъ жаливъси хсьяных дш҃ь и селъ горѧщих и манастырь и рѣхъ не хвалити сѧ поганым и вдахъ брату ѡц҃а своѥго мѣсто а самъ идох на ѡц҃ѧ своѥго мѣсто переяславлю и внидохом на ст҃го бориса дн҃ь ис чернигова и ѣхахом сквозѣ полкы половьчскиѣ не въ р҃ дружинѣ и с дѣтми и с женами и ѡблизахут сѧ на нас акы волци стояще и ѿ перевоза и з горъ б҃ъ и ст҃ыи борисъ не да имъ мене в користь неврежени доидохом переяславлю и сѣдѣхъ в переяславли г҃ лѣт и г҃ зимы и с дружиною своею и многы бѣды прияхом ѿ рати и ѿ голода и идохом на вои ихъ за римовъ и б҃ъ ны поможе избиша и а другия поимаша и пакы итлареву чадь избиша и вежи ихъ взѧхом шедше за голтавомь и стародубу идохом на ѡлга зане сѧ бѧше приложилъ к половцем и на б҃ъ идохом с ст҃ополком на бонѧка за рось и смолиньску идохом с двд҃мь смиривше сѧ паки идохом другое с вороницѣ тогда же и торци придоша ко мнѣ и с половець и читѣевичи идохом противу имъ на сулу И потомь паки идохом к ростову на зиму и по г҃ зимы ходихом смолинску и се нынѣ иду ростову и пакы с ст҃ополком гонихом по бонѧцѣ но ли ѡли оубиша и не постигохом ихъ и потом по бонѧцѣ же гонихом за рось и не постигохом ѥго и на зиму смолинску идохъ и смоленска по велицѣ дн҃и выидох и гюргева мт҃и оумре переяславлю пришедъ на лтѣ собрах братю и бонѧкъ приде со всѣми половци къ кснѧтиню идохом за не ис переяславлѧ за сулу и б҃ъ ны поможе и полъкы ихъ побѣдихом и кнѧзи изьимахом лѣпшии и по ржтсвѣ створихом миръ съ апою и поимъ оу него дчерь идохом смоленьску и потом идох ростову пришед из ростова паки идох на половци на оурубу с ст҃ополком и б҃ъ ны поможе и потом паки на бонѧка к лубьну и б҃ъ ны поможе и потом ходихом в воину с ст҃ополком и потом пакы на донъ идохом с ст҃ополком и с двд҃мъ и б҃ъ ны поможе и к выреви бѧху пришли аепа и бонѧкъ хотѣша взѧти и ко ромну идох со ѡлгомь и з дѣтми на нь и ѡни ѡчитивше бѣжаша и потом к мѣньску ходихом на глѣба ѡже ны бѧше люди заялъ и б҃ъ ны поможе и створихом своѥ мышленое и потом ходихом къ володимерю на ярославцѧ не терпѧче злобъ ѥго а и щерьнигова до кыева нестишь ѣздих ко ѡц҃ю днемъ есмъ переѣздилъ до вечерни а всхѣ путии п҃ и г҃ великих а прока не испомню менших и мировъ есмъ створилъ с половечьскыми кнѧзи безъ ѡдиного к҃ и при ѡц҃и и кромѣ ѡц҃а а дая скота много и многы порты своѣ и пустилъ есмъ половечскых кнѧзь лѣпших изъ ѡковъ толико шаруканѧ в҃ брата багубарсовы г҃ ѡвчины братѣ д҃ а всхѣ лѣпших кнѧзии инѣхъ р҃ а самы кнѧзи б҃ъ живы в руцѣ дава коксусь с снм҃ь акланъ бурчевичь таревьскыи кнѧзь азгулуи и инѣхъ кметии молодых е҃і то тѣхъ живы ведъ исѣкъ вметах в ту рѣчку въ славлии по чередам избьено не съ с҃ в то времѧ лѣпших А се тружахъ сѧ ловы дѣя понеже сѣдох в черниговѣ а и щернигова вышед и д о лѣта по сту оуганива и имь даром всею силою кромѣ иного лова кромѣ турова иже со ѡц҃мь ловилъ ѥсмъ всѧкъ звѣрь а се в черниговѣ дѣялъ ѥсмъ конь диких своима рукама свѧзалъ ѥсмь в пушах і҃ и к҃ живых конь а кромѣ того иже по рови ѣздѧ ималъ ѥсмъ своима рукама тѣже кони дикиѣ тура мѧ в҃ метала на розѣх и с конемъ ѡлень мѧ ѡдинъ болъ а в҃ лоси ѡдинъ ногами топталъ а другыи рогома болъ вепрь ми на бедрѣ мечь ѿтѧлъ медвѣдь ми оу колѣна подъклада оукусилъ лютыи звѣрь скочилъ ко мнѣ на бедры и конь со мною поверже и б҃ъ неврежена мѧ съблюде и с конѧ много падах голову си розбих дважды и руцѣ и нозѣ свои вередих въ оуности своеи вередих не блюда живота своѥго ни щадѧ головы своея Еже было творити ѡтроку моему то сам ѥсмь створилъ дѣла на воинѣ и на ловѣхъ ночь и дн҃ь на зною и на зимѣ не дая собѣ оупокоя на посадники не зрѧ нї на биричи сам творилъ что было надобѣ весь нарѧдъ и в дому своемь то я творилъ емь ї в ловчих ловчии нарѧдъ сам есмь держалъ и в конюсхѣ и ѡ соколѣхъ и ѡ ястрѧбѣх тоже и худаго смерда и оубогыѣ вдовицѣ не далъ ѥсмъ силным ѡбидѣти и црк҃внаго нарѧда и службы сам есмъ призиралъ да не зазрите ми дѣти мои но инъ кто прочетъ не хвалю бо сѧ ни дерзости своея но хвалю б҃а и прославьлѧю млсть ѥго иже мѧ грѣшнаго и худаго селико лѣт сблюд ѿ тѣхъ часъ смр҃тныхъ и не лѣнива мѧ былъ створилъ худаго на всѧ дѣла члвчская потребна Да сю грамотицю прочитаючи потъснѣте сѧ на всѧ дѣла добрая славѧще б҃а с ст҃ми ѥго смр҃ти бо сѧ дѣти не боячи ни рати ни ѿ звѣри но мужьское дѣло творите како вы б҃ъ подасть ѡже бо язъ ѿ рати и ѿ звѣри и ѿ воды ѿ конѧ спадая сѧ то никтоже вас не можеть вредити сѧ и оубити понеже не будет ѿ б҃а повелѣно а иже ѿ б҃а будет смр҃ть то ни ѡц҃ь ни мт҃и ни братя не могуть ѡтьяти но ѡч҃е добро есть блюсти б҃ие блюденье лѣплѣѣ есть члвчскаго ѡ многострстныи и печалны азъ много бореши сѧ срцдмь и ѡдолѣвши дш҃е срцдю моему зане тлѣньнѣ сущи помышлѧю како стати пред страшным судьею каянья и смѣренья не приимшим межю собою молвить бо иже б҃а люблю а брата своѥго не люблю ложь есть и пакы аще не ѿпустите прегрѣшении брату ни вам ѿпустить ѡц҃ь вашь нбнсыи прр҃къ глт҃ь не ревнуи лукавнующим ни завиди творѧщим безаконье что ес добро и красно братя вкупѣ но все дьяволе наѹченье то бо были рати при оумных дѣтех наших при добрых и при блж҃ныхъ ѡц҃ихъ наших дьяволъ бо не хоче добра роду человѣчскому сваживаживает ны да се ти написах зане принуди мѧ сн҃ъ твои ѥгоже ѥси хрстилъ иже то сѣдить близь тобе прислалъ ко мнѣ мужьство и грамоту река ладимъ сѧ и смѣрим сѧ а братцю моему судъ пришелъ а вѣ ему не будевѣ местника но възложивѣ на б҃а а станутъ си пред бм҃ь а русьскы земли не погубим и азъ видѣх смѣренье сн҃а своѥго сжалих си и б҃а оустраших сѧ рекох ѡнъ въ оуности своеи и в безумьи сице смѣрѧеть сѧ на б҃а оукладаѥть азъ чл҃вкъ грѣшенъ есмь паче всхѣ чл҃вкъ послушах сн҃а своѥго написах ти грамоту аще ю приимеши с добромь ли с поруганьемь свое же оузрю на твоем писаньи сими бо словесы варих тѧ переди ѥгоже почаяхъ ѿ тебе смѣреньем и покаяньем хотѧ ѿ б҃а ветхыхъ своихъ грѣховъ гсь бо нашь не члв҃къ есть но б҃ъ всеи вселенѣ иже хощеть в мегновеньи ѡка всѧ створити хощеть то сам претерпѣ хуленье и ѡплеванье и оударенье и на смр҃ть вда сѧ животом владѣя и смр҃тью а мы что есмы члвц҃и грѣшни и лиси днсь живи а оутро мр҃тви днсь в славѣ и въ чти а заѹтра в гробѣ и бес памѧти ини собранье наше раздѣлѧть зри брат ѡ҃ца наю что взѧста или чим има поротѣ но токмо оже еста створила дш҃и свои но да сими словесы пославше бѧше переди брат ко мнѣ варити мене егда же оубиша дѣтѧ мое и твое пред тобою и бѧше тебѣ оузрѣвше кровь ѥго и тѣло ѹвѧнувшю яко цвѣту нову процветшю якож агньцю заколену и рещи бѧше стояще над ним вникнущи помыслы дш҃и своеи оувы мнѣ что створихъ и пождавъ ѥго безумя свѣта сего мечетнаго кривости ради налѣзох грхѣ собѣ ѡц҃ю и мт҃ри слезы и рещи бѧше давыдскы азъ знаю грхѣ мои предо мною есть воину не крове дѣлѧ пролитья помазаникъ би҃и дв҃дъ прелюбодѣянье створи посыпа главу свою и плака сѧ горко во тъ час ѿда ѥму согрѣшенья ѥго б҃ъ а к б҃у бѧше покаяти сѧ а ко мнѣ бѧше грамоту оутѣшеную а сноху мою послати ко мнѣ зане нѣс в неи ни зла ни добра да бых обуимъ ѡплакалъ мужа ея и ѡны сватбы ѥю в пѣснии мѣс не видѣхъ бо ею первѣе радости ни вѣнчанья ѥю за грѣхы своя а б҃а дѣлѧ пусти ю ко мнѣ вборзѣ с первым словомь да не с нею кончавъ слезы посажю на мѣстѣ и сѧдет акы горлица на сусѣ древѣ желѣючи а язъ оутѣшю сѧ ѡ бз҃ѣ тѣм бо путем шли дѣти ѡц҃и наших судъ ѿ б҃а ѥму пришелъ а ѿ тебе аще бы тогда свою волю створилъ и муромъ налѣзлъ а ростова бы не заималъ а послалъ ко мнѣ ѿсюда сѧ быхом оуладили но сам разумѣи мнѣ ли бы послати к тебѣ достоино да же ѥси велѣлъ дѣтѧти сли сѧ къ ѡ҃цю десѧть я есмъ послалъ дивно ли ѡже мужь оумерлъ в полку да не выискывати было чюжего ни мене в соромъ ни в печаль ввести наѹчиша бо и паропци да быша собѣ налѣзли но ѡному налѣзоша зло да же начнеши каяти сѧ б҃у и мнѣ добро срдце створиши пославъ солъ свои или ппса и грамоту напиши с правдою тои волость възмешь с добромъ и наю срцде ѡбратиши к собѣ и лѣпше будемъ яко и преж нѣсмъ ти ворожбитъ ни местьникъ не хотѣхъ бо крови твоея видѣти оу стародуба но не даи ми б҃ъ крови ѿ руку твоею видѣти ни ѿ повелѣнья своего ни котораго же брата аще ли лжю а б҃ъ мѧ вѣдаеть и крстъ чтсныи ѡли то буду грхѣ створилъ ѡже на тѧ шедъ к чернигову поганых дѣлѧ ли того сѧ каю да то языком брати пожаловахъ и пакы е повѣдах зане члв҃къ есмь аще ти добро да с тѣмь али ти лихо е да то ти сѣдить сн҃ъ твои хрсьтныи с малым братомъ своимь хлѣбъ ѣдучи дѣдень а ты сѣдиши в своемъ а ѡ се сѧ рѧди али хочеши тою оубити а то ти еста понеже не хочю я лиха но добра хочю брати и русьскѣи земли али б҃ъ послух тому с братом твоимъ рѧдили сѧ есвѣ а не поможеть рѧдити сѧ бес тебе и не створила есвѣ лиха ничтоже ни рекла есвѣ сли к брату дондеже ѹладим сѧ ѡже ликто вас не хочеть добра ни мира хьсяном а не буди ему ѿ б҃а мира оузрѣти на ѡном свѣтѣ дш҃и ѥго не по нужи ти молвлю ни бѣда ми которая по бз҃ѣ сам оуслышишь но дш҃а ми своя лутши всего свѣта сего На страшнѣи при бе суперник ѡбличаю сѧ и прочее прмдсрти наставниче и смыслу давче несмысленым казателю и нищим заступниче оутверди в разумѣ мое срцде влкдо ты дажь ми слово ѡч҃е се бо ѹстнама моима не възбрани впити ти млтсве помилуи падшаго оупованье мое б҃ъ прибѣжище мое хсъ покровъ мои ст҃ыи дх҃ъ надеже и покрове мои не презри мене блг҃ая тебе бо имуще помощницю в печали и в болѣзни и ѿ злых всхѣ и тебе славлю препѣтая и разумѣите и видите яко азъ есмь б҃ъ испытая срцдѧ и свѣдыи мысли ѡбличаяи дѣла опалѧяи грѣхы судѧи сиротѣ и оубогу и нищю всклони сѧ дш҃е моя и дѣла своя помысли яже здѣя пред ѡчи свои принеси и каплѧ испусти слезъ своих и повѣжь явѣ дѣянья и всѧ мысли хсу и ѡчисти сѧ андрѣа чтсныи оч҃е треблж҃ныи пастуше критьскыи не престаи молѧ сѧ за ны чтущая тѧ да избудем вси гнѣва и печали и тлѧ и грѣха и бѣдъ же чтуще памѧть твою вѣрно град свои схрани дв҃це мт҃и чстая иже ѡ тебѣ вѣрно црствуеть да тобою крѣпим сѧ и тобѣ сѧ надѣем побѣжаем всѧ брани испромѣтает противныя и творить послушеньѥ ѡ препѣтая мт҃и рожьшия всѣх ст҃хъ прест҃го слова приимши нынешнее послушанье ѿ всѧкия напасти заступи и грѧдущия мк҃ы к тебѣ вопьющих молим ти сѧ раби твои и прекланѧем си колѣни срцдѧ нашго приклони оухо твое чтсая и сп҃си ны в скорбех погружающа сѧ прис и сблюди ѿ всѧко плѣненья вражья твои град бц҃е пощади б҃е наслѣдья твоѥго прегрѣшенья наша всѧ презри нынѣ нас имѣя молѧщих тѧ на земли рожьшая тѧ бе сѣмене земную млтсь изволивъ ѡбрати сѧ хсе в чл҃вчство пощади мѧ сп҃се рожьша сѧ и схрань рожьшюю тѧ нетлѣнну по ржствѣ и ѥгда сѧдеши судити дѣла моя яко безгрѣшенъ и млтсвъ яко б҃ъ и члв҃колюбець дв҃о прчстая неискусна браку б҃о ѡбрадованая вѣрным направленье спс҃ мѧ погыбшаго к сн҃у си вопьющи помилуи мѧ гси помилуи егда хощеши судити не ѡсуди ме въ ѡгнь ни обличи мене яростью си молит тѧ дв҃а чстая рожшая тѧ хсе и множство англ҃ъ и мч҃нкъ зборъ ѡ хсѣ іссѣ гсдѣ нашем емуже подобает чсть и слава ѡц҃ю и сн҃у и стм҃у д҃ху всегда і нынѣ прис вкѣ В лтѣ ҂ѕ҃ х҃ е Придоша ст҃ополкъ володимеръ дв҃дъ игоревичь и василко ростиславичь и давъдъ ст҃ославичь и брат ѥго ѡлегъ и снѧша сѧ любѧчи на оустроеньѥ мира и гл҃ша к собѣ рекуще почто губим русьскую землю сами на сѧ котору дѣюще а половци землю нашю несуть розно и ради суть ѡже межю нами рати да нонѣ ѿселѣ имем сѧ въ едино срцде и блюдем рускыѣ земли кождо да держить ѡтчину свою ст҃ополкъ кыевъ изѧславль володимерь всеволожь дв҃дъ и ѡлегъ и ярославъ и ст҃ославъ а имже роздаялъ всеволодъ городы двд҃у володимерь ростиславичема перемышьль володареви теребовль и василкови и на том цѣловаша крсь да аще кто ѿселѣ на кого будет то на того будем вси и крсь чстныи рекоша вси да будет нашь и всѧ землѧ русьская и цѣловавше сѧ поидоша в своя си и приде ст҃ополкъ с двд҃мь кыеву и ради быша людье вси но токмо дьяволъ печаленъ бѧше ѡ любви сеи и влѣзе сотона нѣкоторым мужем и почаша гл҃ати к двд҃ви игоревичю рекуще сице яко володимеръ сложил сѧ есть с василком на ст҃ополка и на тѧ двд҃ъ же емъ вѣру лживым словом нача молвити на василка гл҃ѧ кто ес оубилъ брата твоѥго ярополка а нынѣ мыслить на мѧ и на тѧ и сложил сѧ ес с володимером да промышлѧи ѡ своеи головѣ ст҃ополкъ же смѧте сѧ оумом река еда се право будет или лжа не вѣдѣ и реч ст҃ополкъ к дв҃дви да аще право гл҃еши б҃ъ ти буди послух да аще ли завистью молвишь б҃ъ будет за тѣмъ ст҃ополкъ же сжали си по братѣ своем и ѡ собѣ нача помышлѧти еда се право будет и я вѣру двд҃ви и прелсти двд҃ъ ст҃ополка и начаста думати ѡ василкѣ а василко сего не вѣдѧше и володимеръ и нача двд҃ъ гл҃ати аще не имевѣ василка то ни тобѣ кнѧженья кыевѣ ни мнѣ в володимери и послуша ѥго ст҃ополкъ и приде василко въ д҃ ноямьбрѧ и перевезе сѧ на выдобычь и иде поклонит сѧ къ стм҃у михаилу в манастырь и оужина ту а товары своя на рудици вечеру же бывшю приде в товаръ свои и наѹтрия же бывшю присла ст҃ополкъ река не ходи ѿ именинъ моихъ василко же ѿпрѣ сѧ река не могу ждати еда будет рать дома и присла к нему дв҃дъ не ходи брате не ѡслушаи сѧ брата старѣишаго и не всхотѣ василко послушати и реч дв҃дъ ст҃ополку видиши ли не помнить тебе ходѧ в твоею руку аще ти ѿидеть в свою волость да оузришь аще ти не заиметь грда твоихъ турова и пиньска и прочих град твоих да помѧнешь мене но призвавъ кияны и емъ и дажь мнѣ и послуша ѥго ст҃ополкъ и посла по василка гл҃ѧ да аще не хощешь ѡстати до именинъ моихъ да приди нынѣ цѣлуѥши мѧ и посѣдим вси с двд҃мъ василко же ѡбѣща сѧ прити не вѣдыи лсти юже имѧше на нь дв҃дъ василко же всѣдъ на конь поѣха и оустрѣте и дѣтьскыи ѥго и повѣда ему гл҃ѧ не ходи кнѧже хотѧть тѧ яти и не послуша ѥго помышлѧя како мѧ хотѧть яти а ѡно мнѣ цѣловавше крсь рекуще аще кто на кого будеть то на того будет кртсъ и мы вси и помысливъ си прекртси сѧ рекъ волѧ гнсѧ да будет и приѣха въ малѣ дружинѣ на кнѧжь дворъ и вылѣзе противу ѥго ст҃ополкъ и идоша в ыстобку и приде дв҃дъ и сѣдоша и нача гл҃ти с҃тополкъ ѡстани сѧ на ст҃окъ и реч василко не могу ѡстати брате оуже есмъ повелѣлъ товаровамъ поити переди дв҃дъ же сѣдѧше акы нѣмъ и реч ст҃ополкъ да заоутрокаи брате и ѡбѣща сѧ василко заоутрокати и реч ст҃ополкъ посѣдита вы сдѣ а язъ лѣзу нарѧжю и лѣзе вонъ а дв҃дъ с василком сѣдоста и нача василко гл҃ти к дв҃дви и не бѣ в дв҃дѣ глас ни послушанья бѣ бо ѹжаслъ сѧ и лесть имѣя въ срцди и посѣдѣвъ двд҃ъ мало реч кде ес брат ѡни же рѣша ѥму стоить на сѣнех и вставъ дв҃дъ реч азъ иду по нь а ты брате посѣди и вставъ иде вонъ и яко выступи дв҃дъ и запроша василка въ е҃·и ноямьбрѧ И ѡковаша и въ двои ѡковы и приставиша к нему сторожѣ на ночь наоутрия же ст҃ополкъ созва болѧръ и кыянъ и повѣда имъ еже бѣ ему повѣдалъ двд҃ъ яко брата ти оубилъ а на тѧ свѣчал сѧ с володимеромъ и хотѧть тѧ оубити и грады твоя заяти и рѣше болѧре и людье тобѣ кнѧ достоить блюсти головы своее да аще ес право молвилъ двд҃ъ да прииметь василко казнь аще ли не право гл҃а дв҃дъ да прииметь ѿ ба҃ и ѿвѣчает прде бм҃ь и оувѣша игумени и начаша молити сѧ ѡ василкѣ ст҃ополку и реч имъ ст҃ополкъ ѡто дв҃дъ оувѣдѣв же дв҃дъ нача поѹщати на ѡслѣпленье аще ли сего не створишь а пустишь и то ни тобѣ кнѧжи ни мнѣ ст҃ополкъ же хотѧше пустити и но дв҃дъ не хотѧше блюда сѧ ѥго и на ту ночь ведоша и бѣлугороду иже град малъ оу киева яко і҃ верстъ вдале и привезоша и на колѣх ѡкована суща ссадиша и с колъ и ведоша и в ыстобку малу и сѣдѧщю ему оузрѣ василко торчина ѡстрѧ ножь и разумѣ яко хотѧт и слѣпити възпи к б҃у плачем великим и стенаньем и се влѣзоша послании ст҃ополком и двд҃мь сновидъ изечевичь конюх ст҃ополчь и дьмитръ конюх дв҃двъ и почаста простирати коверъ и простерше яста василка и хотѧща и поврещи и борѧшет сѧ с нима крѣпко и не можаста ѥго поврещи и се влѣзше друзии повергоша и и свѧзаша и и снемше доску с печи и възложиша на перси ѥго и сѣдоста ѡбаполы сновидъ изечевичь и дмитръ и не можаста ѹдержати и приступиста ина два и снѧста другую дску с печи и сѣдоста и ѹдавиша и рамѧно яко персем троскотати и приступи торчинъ именем беренди ѡвчюхъ ст҃ополчь держа ножь и хотѧ оударити в око и грѣши сѧ ѡка и перерѣза ѥму лице и ес рана та василкѣ и нынѣ и по сем оудари и в око и изѧ зѣницю и по сем в другое ѡко и изѧ другую зѣницю и томъ часѣ быс яко и мертвъ и вземше и на коврѣ взложиша на кола яко мертва повезоша и володимерю и быс везому ему сташа с ним перешедше мостъ звиженьскыи на торговищи и сволокоша с него сорочку кроваву сущю и вдаша попадь ѡпрати попадья же ѡправши взложи на нь ѡнѣм обѣдующим и плакати сѧ нача попадья яко мертву сущю ѡному и очюти плачь и реч кдѣ се есмъ ѡни же рекоша ѥму въ звиждени городѣ и впроси воды ѡни же даша ѥму и испи воды и вступи во нь дш҃а и оупомѧну сѧ и пощюпа сорочкы и реч чему есте снѧли с мене да бых в тои сорочкѣ кровавѣ смр҃ть приялъ и сталъ прде б҃мь ѡнѣм же ѡбѣдавшим поидоша с ним вскорѣ на колѣхъ а по грудну пути бѣ бо тогда мц҃ь груденъ рекше ноябрь и придоша с ним володимерю въ ѕ҃ дн҃ь приде же и дв҃дъ с ним акы нѣкакъ оуловъ оуловивъ и посадиша и въ дворѣ вакѣевѣ и приставиша л҃ мужь стеречи и в҃ ѡтрока кнѧжа оуланъ и колчко:- Володимеръ же слышавъ яко ятъ быс василко и слѣпленъ оужасе сѧ и всплакавъ и реч сего не бывало ес в русьскѣи земьли ни при дѣдѣх наших ни при ѡц҃ихъ наших сѧкого зла и ту абье посла к дв҃ду и к олгови ст҃ославичема гл҃ѧ поидѣта к городцю да поправим сего зла еже сѧ створи се в русьскѣи земьли и в насъ в братьи ѡже вверже в ны ножь да аще сего не правимь то болшеѥ зло встанеть на нас и начнеть брат брата закалати и погыбнеть землѧ руская и врази наши половци пришедше возмуть земьлю русьскую се слышавъ давыдъ и ѡлегъ печална быста велми и плакаста сѧ рекуще яко сего не было в родѣ нашемь и ту абье сбиша воѣ придоста к володимеру володимеру же с вои стоящю в бору володимеръ же и дв҃дъ и ѡлегъ послаша мужѣ свои глщ҃е к ст҃ополку что се зло створилъ ѥси в русьстѣи земли и вверглъ ѥси ножь в ны чему ѥси слѣпилъ брат свои аще ти бы вина кая была на нь ѡбличил бы и пред нами и оупрѣвы и и створилъ ѥму а нонѣ яви вину ѥго ѡже ему се створилъ ѥси и реч ст҃ополкъ яко повѣда ми дв҃дъ игоревичь яко василко брата ти оубилъ ярополка и тебе хоче оубити и заяти волость твою туровъ и пинескъ и берестие и поборину а заходилъ ротѣ с володимером яко сѣсти володимеру кыевѣ а василкови володимери а неволѧ ми своее головы блюсти и не язъ ѥго слѣпилъ но двд҃ъ и велъ и к собѣ и рѣша мужи володимери и дв҃дви и ѡлгови извѣта ѡ семь не имѣи яко дв҃дъ ес слѣпилъ и не в дв҃довѣ городѣ ятъ ни слѣпленъ но в твоемь градѣ ятъ и слѣпленъ и се имъ глщ҃имъ разидоша сѧ разно наоутрия же хотѧщим чресъ днѣпръ на ст҃ополка ст҃ополкъ же хотѣ побѣгнути ис киева не даша ѥму кыяне но послаша всеволожюю и митрополита николу к володимеру глщ҃е молим сѧ кнѧже тобѣ и братома твоима не мозѣте погубити русьскыѣ земли аще бо възмете рать межю собою погании имуть радовати сѧ и возмуть землю нашю иже бѣша стѧжали ѡц҃и ваши и дѣди ваши трудом великим и храбрьствомь побарающа по русьскѣи земли ины земли приискываху а вы хочете погубити землю русьскую всеволожая же и митрополитъ придоста к володимеру и молиста сѧ ѥму и повѣдаста молбу кыянъ яко творити миръ и блюсти землѣ русьскиѣ и брань имѣти с погаными се слышавъ володимеръ росплакавъ сѧ и реч по истинѣ ѡц҃и наши и дѣди наши зблюли землю русьскую а мы хочем погубити и преклони сѧ на молбу кнѧгинниу чтѧшеть ю акы мт҃рь ѡц҃а ради своего бѣ бо любим ѡц҃ю своему по велику и въ животѣ и по смр҃ти не ѡслушая сѧ ѥго ни в чемже тѣм же и послуша ея акы мт҃ре и митрополита такоже чтѧше санъ ст҃льскыи не преслуша молбы ѥго володимеръ бо такъ бѧше любезнївъ любовь имѣя к митрополитом и къ еппсмъ и къ игуменом паче же и чернечьскыи чинъ любѧ и черници любѧ приходѧщая к нему напиташе и напаяше акы мт҃и дѣти своя аще кого видѧше ли шюмна ли в коем зазорѣ не осудѧше но всѧ на любовь прекладаше но мы на своѥ възвратим сѧ кнѧгини же бывши оу володимера приде кыеву и повѣда всѧ рѣчи ст҃ополку яко се дв҃два сколота то иди ты ст҃ополче на дв҃да любо ими любо прожени и ст҃ополкъ же емъ сѧ по се и цѣловаше крстъ межю собою миръ створше василкови же сущю володимери на прежречнѣмь мѣстѣ и яко приближи сѧ постъ великыи и мнѣ ту сущю володимери въ ѥдину нощь присла по мѧ кнѧзь двд҃ъ и придох к нему и сѣдѧху ѡколо ѥго дружина и посадивъ мѧ и реч ми се молвилъ василко си ночи к уланови и колчи реклъ тако се слышю ѡже идет володимеръ и ст҃ополкъ на дв҃да даже бы мене двд҃ъ послушалъ да бых послалъ мужь свои к володимеру воротить сѧ вѣдѣ бо сѧ с ним что молвивъ да се василю шлю тѧ иди к василкови тезу своему с сима ѡтрокома и молви ѥму тако ѡже хощеши послати мужь свои и воротит сѧ володимеръ то вдам ти которои ти городъ любъ любо всеволожь любо шеполь любо перемиль азъ же идох к василкови и повѣдах ѥму всѧ рѣчи давыдовы ѡн же реч сего ѥсмъ не молвилъ но надѣю сѧ на б҃ъ пошлю да быша не прольяли мене ради крови но сему имѧ дивно дает ми городъ свои а мои теребовль моя власть и ныне и пождавше якож и быс вскорѣ бо прия власть свою мнѣ же реч иди к двд҃ви и рцї ѥму пришли ми кульмѣя то пошлю и к володимеру и не послуша ѥго двд҃ъ и посла мѧ пакы река нѣту кулмѣя и реч ми василко посѣди мало и повелѣ слузѣ своему ити вонъ и сѣде со мною и нача ми глт҃и се слышю ѡже мѧ хоче дати лѧхом двд҃ъ то се мало сѧ насытилъ крове моея а се хочеть боле насытити сѧ ѡже мѧ вдасть имъ азъ бо лѧхом много зла творих и хотѣлъ ѥ створити и мстити русьскѣи земли и аще мѧ вдасть лѧхом не бою сѧ смр҃ти но се повѣдаю ти по истинѣ яко на мѧ б҃ъ наведе за мое възвышенье яко приде ми вѣсть яко идут к тобѣ берендичи и печенѣзи и торци и рекох въ оумѣ своемь ѡже ми будут берендичи и печенѣзи и торци реку брату своѥму володареви и двд҃ви даита ми дружину свою молотшюю а сама пиита и веселита сѧ и помыслих на землю лѧдьскую наступлю на зиму и на лѣто и возму землю лѧдьскую и мьщю русьскую землю и по сем хотѣлъ ѥсмъ переяти болгары дунаискыѣ и посадити я оу собе и по сем хотѧх просити сѧ оу с҃тополка и оу володимера ити на половци да любо налѣзу собѣ славу а любо голову свою сложю за русскую землю ино помышленье в срдци моем не было ни на ст҃ополка ни на двд҃а и се клену сѧ бг҃мь и ѥго пришествиѥм яко не помослилъ ѥсмъ зла брати своѥи ни в чемже но за моѥ възнесенье низложи мѧ б҃ъ и смири по сем же приходѧщю велику дн҃и поиде дв҃дъ хотѧ переяти василкову волость и оусрѣте и володарь брат василковъ оу божьска и не смѣ дв҃дъ стати противу василкову брату володарю и затвори сѧ в бужьскѣ и володарь ѡступи и в городѣ и нача володарь молвити почто зло створивъ и не каѥши сѧ ѥго да оуже помѧни сѧ колико ѥси зла створилъ двд҃ъ же на ст҃ополка нача извѣтъ имѣти гл҃ѧ ци я се створилъ ли в моем городѣ я сѧ сам боялъ аще быша и мене яли и створили такоже неволѧ ми было пристати в свѣтъ ходѧче в руку и реч володарь б҃ъ свѣдѣтель тому а нынѣ пусти брат мои и створю с тобою миръ и радъ бывъ двд҃ъ посла по василка и приведъ и дасть володарю и створи сѧ миръ и разидоста сѧ и сѣде василко теребовли а двд҃ъ приде володимерю и наставши веснѣ приде володарь и васалко на двд҃а и придоста ко всеволожю а дв҃дъ затвори сѧ володимери ѡнѣма же ставшима ѡколо всеволожа и взѧста копьем град и зажгоста ѡгнем и бѣгоша людье ѡгнѧ и повелѣ василко исѣчї всѧ и створи мщенье на людех неповинных и пролья кровь неповинну по сем же придоста к володимерю и затвори сѧ двд҃ъ в володимери и си ѡступиша град и послаша к володимерцем гл҃ѧ ти бо суть намолвили двд҃а и тѣх ес послушалъ дв҃дъ и створилъ се зло да аще хощете за сих бити сѧ да се мы готови а любо даите врагы наша гражане же се слышавъ созваша вѣче и рѣша двд҃ви людье выдаи мужи сия не бьемъ сѧ за сихъ а за тѧ бити сѧ можем аще ли то ѡтворим врата граду а сам промышлѧи собѣ и неволѧ быс выдати я и реч двд҃ъ нѣту ихъ здѣ бѣ бо я послалъ лучьску ѡнѣм же пошедшим лучьску турѧкъ бѣжа кыеву а лазарь и василь воротиста сѧ турииску и слышаша людье яко туриискѣ суть кликнуша людье на двд҃а и рекоша выдаи кого ти хотѧт аще ли то предаемы сѧ двд҃ъ же пославъ приведе василѧ и лазарѧ и дасть я и створиша миръ в недлю а заоутра по зори повѣсиша василѧ и лазарѧ и растрѣлѧша стрѣлами василковичи и идоша ѿ града се же в҃·е мщенье створи ѥгоже не бѧше лѣпо створити да бы б҃ъ ѿместник былъ и взложити было на б҃а мщеньѥ своѥ якож реч прр҃къ и вздам месть врагом и ненавидѧщим мѧ вздам яко кровь снв҃ъ своихъ мщаѥть и мстить и вздасть месть врагом и ненавидѧщим ѥго сим же ѿ града ѿшедшим сею же снемшї погребоша я ст҃ополку же ѡбѣщавшю сѧ прогнати дв҃да поиде же к берестью к лѧхом се слышавъ двд҃ъ иде в лѧхы к володиславу ища помощи лѧхове же ѡбѣщаша сѧ ѥму помагати и взѧша оу него злата н҃ грив рекуще ѥму поиди с нами берестью яко се вабит ны ст҃ополкъ на снем и ту оумирим сѧ с с҃тополком и послушавъ ихъ дв҃дъ иде берестью с володиславом и ста ст҃ополкъ в градѣ а лѧхове на бугу и сосла сѧ рѣчьми ст҃ополкъ с лѧхы и вдасть дары великы на дв҃да и реч володиславъ двд҃ви не послушаеть мене ст҃ополкъ да иди ѡпѧть и приде дв҃дъ володимерю и ст҃ополкъ свѣтъ створи с лѧхы поиде к пиньску пославъ по воѣ и приде дорогобужю и дожда ту вои своихъ и поиде на двд҃а къ граду и дв҃дъ затвори сѧ в градѣ чая помощи в лѧсѣхъ бѣша бо ѥму рекли яко аще придут на тѧ русскыѣ кнѧзи то мы ти будем помощници и солгаша ѥму емлюще злато ѹ двд҃а и ѹ ст҃ополка ст҃ополкъ же оступи град и стоя ст҃ополкъ ѡколо града з҃ нед и поча дв҃дъ молити сѧ пусти мѧ из града ст҃ополкъ же ѡбѣща сѧ ѥму и цѣловаше крстъ межи собою и изиде из града и приде в червенъ а ст҃ополкъ вниде в грда в великую суботу адвд҃ъ бѣжа в лѧхы ст҃ополкъ же прогна двд҃а нача думати на володарѧ и на василка гл҃ѧ яко се ес волость ѡц҃а моѥго брата и поиде на нѧ се слышавъ володарь и василко поидоста противу вземше крсь ѥгоже бѣ цѣловалъ к нима на сем яко на двд҃а пришелъ есмъ а с вама хочю имѣти миръ и любовь и преступи ст҃ополкъ кртсъ надѣя сѧ на множство вои и срѣтоша сѧ на поли на ...рожни исполчившим сѧ ѡбоим и василко възвыси кртсъ гл҃ѧ яко сего ѥси цѣловалъ се перьвѣе взѧлъ ѥси зракъ ѡчью моею а се нынѣ хощеши взѧти дш҃ю мою да буди межи нами кртсъ сь и поидоша к собѣ к боеви и сступиша сѧ полци и мнози члв҃ци блг҃овѣрнии видѣша кртсъ над василковы вои възвышь сѧ велми брани же велицѣ бывши и мнозѣмъ падающим ѿ ѡбою полку и видѣвъ ст҃ополкъ яко люта брань и побѣже и прибѣже володимерю володарь же и василко побѣдивша стаста ту довлѣет нам на межи своеи стати и не идоста никаможе ст҃ополкъ же прибѣже володимерю и с нїмь сн҃а ѥго в҃ и ярополчича в҃ и ст҃оша сн҃ъ двд҃въ ст҃ославича и прочая дружина ст҃ополкъ же посади в володимери мстислава иже бѣ ѥму ѿ наложницѣ а ярослава посла в угры вабѧ оугры на володарѧ а сам иде кыеву ярослав же сн҃ъ ст҃ополчь приде съ оугры и король колманъ и в҃ ппса и сташа ѡколо перемышлѧ по вагру а володарь затвори сѧ в градѣ дв҃дъ бо в то чинь же пришедъ из лѧховъ и посади жену свою оу володарѧ а сам иде в половцѣ и оустрѣте и бонѧкъ и вороти сѧ дв҃дъ и поидоста на оугры идущема же има сташа ночлѣгу и яко быс полунощи и вставъ бонѧкъ ѿѣха ѿ вои и поча выти волчьскы и волкъ ѿвы сѧ ѥму и начаша волци выти мнози бонѧкъ же приѣхавъ повѣда двд҃ви яко побѣда ны ес на оугры заѹтра и наѹтрия бонѧкъ исполчи вои своѣ и быс двд҃въ вои р҃ а оу самого т҃ и раздѣли на г҃ полкы и поиде къ ѹгром и пусти на воропъ алтунапу въ н҃ чади а двд҃а постави подъ стѧгом а сам раздѣли сѧ на в҃ части оугри же исполчиша сѧ на заступы бѣ бо ѹгръ числом р҃ тысѧщь алтунопа же пригна къ а҃·му заступу и стрѣливше побѣгнуша предъ ѹгры оугри же погнаша по них яко бѣжаще минуша бонѧка и бонѧкъ погнаше сѣка в тылъ а алтунопа възвратѧшеть сѧ вспѧть и не допустѧху оугръ ѡпѧть и тако множецею оубивая сбиша ѣ в мѧчь бонѧкъ же раздѣли сѧ на г҃ полкы и сбиша оугры акы в мѧчь яко се соколъ сбиваѥть галицѣ и побѣгоша оугри и мнози истопоша в вѧгру а друзии в сану и гнаша по них в҃ дн҃и сѣкуще ту же оубиша и ппса ихъ купана и ѿ болѧръ многы глх҃у бо яко погыбло ихъ м҃ тысѧщь ярослав же бѣжа на лѧхы и приде берестью а двд҃ъ заимъ сутѣску червенъ приде внезапу и зая володимерцѣ а мстиславъ затвори сѧ в грѣдѣ с засадою иже бѣша оу него берстьяне пинѧне выгошевци и ста дв҃дъ ѡступивъ град и часто приступаше единою поступиша к граду под вежеми ѡвѣм же бьющим с града и стрѣлѧющим межи собою идѧху стрѣлы акы дождь мстиславу же хотѧщю стрѣлити внезапу оударенъ быс подъ пазуху стрѣлою на заборолѣхъ сквозѣ дску скважнею и сведоша и и на ту нощь оумре и таиша и г҃ дн҃и и въ д҃·и д҃нь повѣдаша на вѣчи и рѣша людье се кнѧзь оубьенъ да аще сѧ вдамы ст҃ополку погубит ны всѧ и послаша к ст҃ополку гл҃ѧ се сн҃ъ твои оубьенъ а мы изнемогаѥм гладом да аще не придеши хотѧт сѧ людье предати не могуще глада терпѣти ст҃ополкъ посла путѧту воеводу своѥго путѧта же с вои пришедъ к лучьску к ст҃оши сн҃у двд҃ву и ту бѧху мужи двд҃ви оу ст҃ошѣ заходилъ бо бѣ ротѣ ст҃ша к двд҃ви аще поидет на тѧ ст҃ополкъ то повѣмь ти и не створи сего ст҃оша но изъима мужи двд҃вы а сам приде на двд҃а и приде ст҃ша и путѧта авгус въ е҃ дн҃ь дв҃довым воемъ ѡблежащим град в полудн҃ье двд҃ви спѧщю и нападоша на нь и почаша сѣчи и горожане скочиша з града и почаша сѣчи воѣ двд҃вы и побѣже дв҃дъ и мстиславъ сн҃овець ѥго ст҃ша же и путѧта прияста град и посадиста посадника ст҃ополча василѧ и приде стш҃а лучьску а путѧта кыеву двд҃ъ побѣже в половцѣ и оусрѣте и бонѧкъ и поиде двд҃ъ и бонѧкъ на ст҃ошю к лучьску и ѡступиша ст҃ошю в градѣ и створиша миръ и изиде ст҃оша из града и приде къ ѡц҃ю своѥму чернигову а двд҃ъ перея лучьскъ и ѿтуду приде володимерю посадник же василь выбѣже а двд҃ъ перея володимерь и сѣде в нем а на ·в҃·е лѣт ст҃ополкъ володимеръ дв҃дъ и ѡлегъ привабиша двд҃а игоревича и не даша ѥму володимерѧ но даша ѥму дорогобужь в немже и оумре а ст҃ополкъ перея володимерь и посади в нем сн҃а своѥго ярослава В лѣт ҂ѕ҃ х҃ ѕ Приде володїмеръ и двд҃ъ и ѡлегъ на ст҃ополка и сташа ѹ городца и створиша миръ якож и в прежнее лѣт сказахъ В лѣт ҂ѕ҃ х҃ з Изиде ст҃ополкъ на двд҃а к володимерю и прогна двд҃а в лѧхы в сеже лѣт побьени оугри оу перемышлѧ в сеже лѣто убьѥнъ мстиславъ сн҃ъ ст҃ополчь в володимери мцса июнѧ въ в҃і д҃нь В лѣт ҂ѕ҃ х҃ и Выииде мстиславъ ѿ дв҃да на море мцса июнѧ въ і҃ томже мцси братя створиша мїръ межи собою ст҃ополкъ володимеръ двд҃ъ ѡлегъ въ оувѣтичих мцса авгус во і҃ дн҃ь тогож мцса въ л҃ томже мѣстѣ братя всѧ ст҃опол-- володимеръ двд҃ъ ѡлегъ и приде к ним игоревичь дв҃дъ и реч к ним на что мѧ есте привабили ѡсе ѥсмъ кому до мене ѡбида и ѿвѣща ѥму володимеръ ты ѥси прислалъ к нам хочю братья прити к вам и пожаловати сѧ своея ѡбиды да се ѥси пришелъ и сѣдишь с братею своею на ѡдином коврѣ то чему не жалуешь сѧ до кого ти нас жалоба и не ѿвѣща дв҃дъ ничтоже и сташа всѧ братя на коних и ста ст҃ополкъ с своею дружиною а двд҃ъ и ѡлегъ с своею разно кромѣ собе а дв҃дъ игоревичь сѣдѧше кромѣ и не припустѧху ѥго к собѣ но ѡсобь думаху ѡ двд҃ѣ и сдумавше послаша к дв҃ду мужи своѣ ст҃ополкъ путѧту володимеръ ѡрогостѧ и ратибора дв҃дъ и ѡлегъ торчина послании же придоша к дв҃дви и рекоша ѥму се ти молвѧть братя не хочемъ ти дати стола володимерьскаго зане вверглъ ѥси ножь в ны ѥгоже не было в русскѣи земли да се мы тебе не имемъ ни иго ти --а не створим но се ти даем шед -ѧди в бужьскѣмь въ ѡстромѣ а дубенъ и черторыескъ то ти даеть ст҃ополкъ а се ти даеть володимеръ с҃ грви а дв҃дъ и ѡлегъ с҃ грви и тогда послаша слы своя к володареви и к василкови поими брата своѥго василка к собѣ и буди вам ѥдина власть перемышль да аще любо да сѣдита аще ли ни да пусти василка сѣмо да ѥго кормим сдѣ а холопы наша выдаита и смерды и не послуша сего володарь ни василко а давыдъ сѣде божьскѣмь и по семь вдасть ст҃ополкъ двд҃ви дорогобужь в немже оумре а володимеръ вда снв҃и своѥму ярославу·:- В лѣт ҂ѕ҃ х҃ ѳ Престави сѧ всеславъ половьцьскыи кнѧзь мцса априлѧ въ д҃і дн҃ь въ ѳ҃ час дн҃е въ среду В тоже лѣт Зарати сѧ ярославъ ярополчичь берестьи и иде на нь ст҃ополкъ и заста и в градѣ и емъ и и ѡкова и приведе и кыеву и моли с ѡ нем митрополитъ и игумени и оумолиша ст҃ополка и заводиша и оу раку ст҃ою бориса и глѣба и снѧша с него ѡковы и пустиша и Томьж лѣт совокупиша сѧ всѧ братя ст҃ополкъ володимеръ и двд҃ъ и ѡлегъ ярославъ брта ею на золотьчи и прислаша половци слы ѿ всѣх кнѧзии ко всеи брати просѧще мира и рѣша имъ русскыи кнѧзи да аще хощете мира да совокупим сѧ оу сакова и послаша по половцѣ и снѧша сѧ оу сакова и створиша миръ с половци и пояша тали межи собою мцсѧ сем въ е҃і дн҃ь и разидоша сѧ разно В лѣт ҂ѕ҃ х҃ і Выбѣже ярославъ ярополчичь ис кыева мцса ѡктбѧ въ а҃ Тогож мцса На исходѣ прелстивъ ярославъ ст҃ополчичь ярослава ярополчича и ятъ и на нурѣ и приведе и къ ѡц҃ю ст҃ополку и ѡковаша и Томже лѣт мцса декаб въ к҃ Приде мстиславъ сн҃ъ володимеръ с новгородци бѣ бо ст҃ополкъ с володимером рѧдъ имѣлѣ яко новугороду быти ст҃ополчю и посадити с҃нъ свои в немь а володимеру посадити сн҃ъ свои в володимери и приде мстиславъ кыеву и сѣдоша в ызбѣ и рѣша мужи володимери се прислалъ володимеръ сн҃а своѥго да се сѣдѧть новгорци да поимше сн҃а твоѥго и идуть новугороду а мьстиславъ да идеть володимерю и рѣша новгородци ст҃ополку се мы кнѧже прислани к тобѣ и ркли ны тако не хочем ст҃ополка ни сн҃а ѥго аще ли в҃ главѣ имѣѥть сн҃ъ твои то пошли и сего ны далъ всеволодъ а въскормили ѥсмы собѣ кнѧзь а ты ѥси шелъ ѿ насъ и ст҃ополкъ же многу прю имѣвъ с ними ѡнѣм же не хотѣвшим поимше мстислава придоша новугороду в тоже лѣт быс знаменьѥ на нб҃си мцса генварѧ въ к҃ ѳ дн҃ь по г҃ дн҃и Акы пожарная зарѧ ѿ въстока и оуга и запада и сѣвера и быс тако свѣтъ всю нощь акы ѿ луны полны свѣтѧщь сѧ в тоже лѣт быс знаменье в лунѣ мцса ѳеврал въ е҃ дн҃ь тогож мцса въ з҃ дн҃ь Быс знаменьѥ в сл҃нци ѡгородило сѧ бѧше слцне в три дугы и быша другыя дугъ хребты к собѣ и сия видѧще знаменья бл҃говѣрнии черньци со въздыханьем молѧху сѧ к б҃у и со слезами да бы бъ҃ ѡбратилъ знаменья си на добро знаменья бо бывають ѡва на зло ѡва ли на добро на придущеѥ лѣт вложи б҃ъ мысль добру в русьскыѣ кнѧзи оумыслиша дерзнути на половцѣ и поити в землю ихъ еже и быс якож скажем послѣже в пришедшее лѣт в се же лѣт престави сѧ ярославъ ярополчичь мцса авгус въ а҃і дн҃ь В се же лѣт ведена быс дщи ст҃ополча сбыслава в лѧхы за болеслава мцса нояб въ ѕ҃і д҃нь В лѣт ҂ѕ҃ х҃ а҃ и Бъ҃ вложи в срцде кнѧземъ рускым ст҃ополку и володимеръ и снѧста сѧ думати на долобьскѣ и сѣде ст҃ополкъ с своею дружиною а володимеръ с своею въ единомь шатрѣ и почаша думати и глт҃и дружина ст҃ополча яко негодно нынѣ веснѣ ити хочем на смерды и погубити ѣ и ролью ихъ и реч володимеръ дивно и мѧ дружино ѡже лошадии жалуете ѥюже то ѡреть а сего чему не промыслите ѡже то начнеть ѡрати смердъ и приѣхавъ половчинъ оударить и стрѣлою а лошадь ѥго поиметь а в село ѥго ѣхавъ иметь жену ѥго и дѣти ѥго и все ѥго имѣнье то лошади жаль а самого не жал ли и не могоша ѿвѣщати дружина ст҃ополча и реч ст҃ополкъ се язъ готовъ оуже и вста ст҃ополкъ и реч ѥму володимеръ то ти брате велико добро створиши землѣ русскѣи и послаша ко ѡлгови и двд҃ви гл҃ѧ поидита на повци да любо будем живи любо мертви и послуша дв҃дъ а ѡлегъ не всхотѣ сего вину река не сдравьлю володимеръ же цѣловавъ брата своѥго и поиде переяславлю а ст҃ополкъ по нем и дв҃дъ ст҃ославичь и дв҃дъ всеславичь и мстиславъ игоревъ внукъ вѧчеславъ ярополчичь ярополкъ володимеричь и поидоша на конихъ и в лодьяхъ и придоша ниже порогъ и сташа в протолчех в хортичем ѡстровѣ и всѣдоша на конѣ и пѣши из лодеи вышед идоша в поле д҃ дн҃и и придоша на сутѣнь половци же слышавше яко идет русь собраша сѧ бе щисла и начаша думати и реч оурусоба просим мира оу руси яко крѣпко имуть бити сѧ с нами мы бо много зла створихом русскѣи земли и рѣша оунѣишии оурособѣ аще ты боиши сѧ руси но мы сѧ не боимъ сия бо избивше поидем в землю ихъ и приимем грады ихъ и кто избавить и ѿ насъ русскиѣ же кнѧзи и вои вси молѧхуть б҃а и ѡбѣты вздаяху б҃у и мт҃ри ѥго ѡвъ кутьею ѡвъ же млстнею оубогым инии же манастырем требованья и сице молѧщим сѧ поидоша половци и послаша пред собою сторожѣ алтунопу иже словѧше в них мужством такоже русскиѣ кнѧзи послаша сторожѣ своѣ и оустерегоша рускиѣ сторожеве ѡлтунопу и ѡбиступивъше и и оубиша алтунопу и сущая с ним и не избысть ни ѥдинъ но вс- избиша и поидоша полкове аки борове и не бѣ презрѣти ихъ и русь поидоша противу имъ и б҃ъ великыи вложи оужасть велику в половцѣ и страх нападе на нѧ и трепетъ ѿ лица русскых вои и дрѣмаху сами и конем ихъ не бѣ спѣха в ногах наши же с весельем на конѣх и пѣши поидоша к ним половци же видѣвше оустремленье руское на сѧ не доступившо бо побѣгоша пред русскими полки наши же погнаша сѣкуща я дн҃и д҃ априлѧ мцса велико спс҃ньѥ б҃ъ створи а на врагы наша дасть побѣду велику и оубиша ту в полку кнѧзии к҃ оурусобу кчия аръсланапу ки·танопу кумана асупа куртка ченегрепу сурьбарѧ и прочая кнѧзии их а белдюзѧ яша по сем же сѣдоша братя побѣдивше врагы своя приведоша белдюзѧ к ст҃ополку и нача белдюзь даяти на собѣ злато и сребро и конѣ и скотъ ст҃ополкъ же посла и к володимеру и пришедшю ѥму нача впрашати ѥго володимеръ то вѣдѣ яла вы рота многажды бо ходивши ротѣ воевасте русскую землю то чему ты не казаше сн҃въ своихъ и роду своѥго не преступати роты но проливашет кровь хсьяньску да се буди кровь твоя на главѣ твоеи и повелѣ оубити и и тако расѣкоша и на оуды и по сем снѧша сѧ братя всѧ и реч володимеръ сь дн҃ь иже створи гсь възрадуем сѧ и възвеселим сѧ во нь яко гсь избавил ны ес ѿ врагъ наших и покори врагы наша и скруши главы змиевыя и далъ ѥси сих брашно людем русьскым взѧша бо тогда скоты и ѡвцѣ и конѣ и вельблуды и вежѣ с добытком и с челѧдью и заяша печенѣгы и торкы с вежами и придоша в русь с полоном великым и с славою и с побѣдою великою сем же лѣт придоша прузи августа в а҃ дн҃ь тогож мцса въ и҃і дн҃ь иде ст҃ополкъ и сруби городъ гюргевъ ѥгоже бѣша пожгли повци тогож лѣт би сѧ ярославъ с мордвою мцса марта въ д҃ д҃нь и побѣженъ быс ярославъ В лѣт ҂ѕ҃ х҃ в҃і Ведена дщи володарева за цр҃евичь за ѡлексиничь црсюгороду мцас иоулия въ к҃ томьж лѣт ведена передъслава дщи ст҃ополча в угры за королевичь августа въ к҃ а дн҃ь томже лѣт приде митрополитъ никиѳоръ в русь мцса декаб въ ѕ҃ дн҃ь тогож мцса престави сѧ вѧчеславъ ярополчичь въ г҃і дн҃ь тогож мцса въ и҃і никиѳоръ митрополитъ на столѣ посаженъ се ж скажм Сегож лѣт исходѧща посла ст҃ополкъ путѧту на мѣнескъ а володимеръ сн҃а своѥго ярополка а ѡлегъ сам иде на глѣба поемше дв҃да всеславича и не оуспѣша ничтоже и възвратиша сѧ опѧть и роди сѧ оу ст҃ополка сн҃ъ и нарекоша имѧ ѥму брѧчиславъ в сеже лѣт быс знаменье стояше слц҃е в крузѣ а посредѣ круга крсть а посредѣ крт҃а слн҃це а внѣ круга ѡбаполы два слнсца а надъ слн҃цмь кромѣ круга дуга рогома на сѣверъ також знаменьѥ и в лунѣ тѣмже ѡбразом мцса ѳеврал вь д҃ и е҃ и ѕ҃ дн҃ь в дн҃е по г҃ дн҃и а в нощь в лунѣ по г҃ нощи В лтѣ ҂ѕ҃ х҃ г҃і Постави митрополитъ еппса анѳилофия володимерю мцѧс авгус въ к҃ з дн҃ь томьж лѣт постави лазарѧ в переяславль ноябрѧ въ в҃і томже лѣт постави мину полотьску декаб въ г҃і дн҃ь В лтѣ ҂ѕ҃ х҃ д҃і Воеваша половци ѡколо зарѣчьска и посла по них ст҃ополкъ янѧ и иванка захарьича козарина и оугониша половцѣ и полонъ ѡтѧша В сеже лѣт престави сѧ янь старець добрыи живъ лѣт ч҃ в старости маститѣ живъ по закону б҃ью не хужии бѣ первых праведник ѿ негоже и азъ многа словеса слышах еже и вписах в лѣтописаньи семь ѿ него же слышах бѣ бо мужь бл҃гъ и кротокъ и смѣренъ ѡгрѣбая сѧ всѧкоя вещи ѥгоже и гробъ ес в печерьском монастыри в притворѣ идеже лежить тѣло ѥго положено мцса иоунѧ въ к҃ д в сеже лѣт пострїже сѧ еоупракси всеволожа дщї мцса декаб въ ѕ҃ еоупракси всеволожа дщї мцса декаб въ ѕ҃ в тоже лѣт прибѣже избыгнѣвъ к ст҃ополку в тоже лѣт постриже сѧ ст҃ославь сн҃ъ двд҃въ внукъ ст҃ославль мцас ѳеврал въ ·з҃і дн҃ь том же лѣт побѣдиша зимѣгола всеславичь всю братю и дружины оубиша ѳ҃ тысѧщь В лѣт ҂ѕ҃ х҃ е҃і индикта кругъ луны д҃ лѣт а слнч҃наго круга и҃ лѣт В сеже лѣт престави сѧ володимерѧя мцсѧ мая въ з҃ дн҃ь тогож мцсѧ воѥва бонѧкъ и зая конѣ оу переяславлѧ том же лѣт приде бонѧкъ и шаруканъ старыи и ини кнѧзи мнози и сташа ѡколо лубьна ст҃ополкъ же и володимеръ и ѡлегъ ст҃ославъ мстиславъ вѧчеславъ ярополкъ идоша на половци къ лубну и въ ѕ҃ час дн҃е бродиша сѧ чресъ сулу и кликнуша на них половци же оужасоша сѧ ѿ страха не възмогоша ни стѧга поставити но побѣгоша хватающе кони а друзии пѣши побѣгоша наши же поча сѣчи женущи я а другыѣ руками имати и гнаша ноли до хорола оубиша же таза бонѧкова брата а сугра яша и брата ѥго а шаруканъ едва оутече ѿбѣгоша же товара своѥго еже взѧша русскии вои мцса авгус въ в҃і и възвратиша сѧ в своя си с побѣдою великою ст҃ополкъ же приде в печерьскыи манастырь на заоутреню на оуспенье ст҃ыя бц҃а и братя цѣловаша и с радостью великою яко врази наша побѣжени быша млт҃вми ст҃ыя бцса и ст҃го ѡц҃а нашго ѳеѡдосья такъ бо ѡбычаи имѣяше ст҃ополкъ коли идѧше на воину или инамо ноли поклонивъ сѧ оу гроба ѳеѡдосьва и млт҃ву вземъ оу игумена ту сущаго тоже идѧше на пут свои в тож лѣт престави сѧ кнѧгини ст҃ополча мт҃и мцса генвар въ д҃ дн҃ь томьж лѣт мцса тогож иде володимеръ и двд҃ъ и ѡлегъ къ аепѣ и другому аепѣ и створиша миръ и поя володимеръ за юргѧ аепину дщерь ѡсеневу внуку а ѡлегъ поя за сн҃а аепину дчерь гиргеневу внуку мцса генвр в҃і дн҃ь В лѣт ҂ѕ҃ х҃ ѕ҃і Заложена быс церкы стаг михаила золотоверхая ст҃ополком кнѧзем въ а҃і иоулия мцса в сеж лѣт вода быс велика въ днѣ҃прѣ и в деснѣ и въ припетѣ в сем же лѣт вложи б҃ъ в срцде ѳеѡклїсту игумену печерьскому и нача възвѣщати кнѧзю ст҃ополку да бы вписалъ ѳеѡдосья в сѣнаникъ и радъ бывъ ѡбѣща сѧ и створи повелѣ митрополиту вписати в синодикъ и повелѣ вписывати по всѣм еппсьямъ и вси же еппспи с радостью вписаша и поминати и на всхѣ зборѣхъ в сеже лѣт престави сѧ катерина всеволожа дщи мцса иоулия въ а҃і в се же лѣт кончаша верхъ ст҃ыя бц҃а на кловѣ заложенѣеи стефаном игуменом печерьскым В лѣт ҂ѕ҃ х҃ з҃і Престави сѧ евпракси дщи всеволожа мцса иоулия въ і҃ дн҃ь и положена быс в печерском манастырѣ оу дверии яже ко ѹгу и здѣлаша над нею божонку идеже лежит тѣло ея в тоже лѣт мцса декаб въ в҃ дн҃ь дмитръ иворовичь взѧ вежѣ половечскыѣ оу дону В лтѣ ҂ѕ҃ х҃ и҃і Идоша веснѣ на половцѣ ст҃ополкъ и володимеръ дв҃дъ и дошедше воинѧ и воротиша сѧ том же лѣт быс знаменье в печерьстѣм монастырѣ въ а҃і дн҃ь феврал мсца яви сѧ столпъ ѡгненъ ѿ землѧ до нб҃си а молнья ѡсвѣтиша всю землю и в небеси погремѣ в час а҃ нощи и весь миръ видѣ се же столпъ первѣе ста на трапезници каменѣи яко не видѣти быс кртса и постоявъ мало съступи на црк҃вь и ста надъ гробомъ ѳеѡдосьевым и по том ступи на верхъ акы ко встоку лиць и по том невидим быс се же бѣаше не ѡгненыи столпъ но видъ анг҃лескъ анг҃лъ бо сице явлѧет сѧ ѡво столпом ѡгненым ѡво же пламенем акоже реч дв҃дъ творѧ анг҃лы своя дх҃ы и слугы своя ѡгнь полѧщь и шлеми сут повелѣньем б҃ьимь амо бо хощеть влдка и творець всхѣ англ҃ъ бо приходит кдѣ блг҃ая мѣста и млт҃вении домове и ту показають нѣчто мало видѣнья своѥго яко мощно видѣти члв҃кмъ не мощно бо зрѣти члв҃кмъ естьства анг҃льскаго яко и моиси великыи не взможе видѣти англскаго естьства водѧшеть бо я въ дн҃ь столпъ ѡблаченъ а в нощи столпъ ѡгненъ то се не столпъ водѧше ихъ но анг҃лъ идѧше пред ними в нощи и въ дн҃е тако и се явленье нѣкоторое показываше емуже бо быти и быс на в҃·е бо лѣт не се ли анг҃лъ вожь быс на иноплеменникы и супостаты якож реч анг҃лъ пред тобою предидеть и анг҃лъ твои буди с тобою Игуменъ силивестръ стаг михаила написах книгы си лѣтописець надѣя сѧ ѿ б҃а млтсь прияти при кнѧзи володимерѣ кнѧжащю ѥму кыевѣ а мнѣ в то времѧ игуменѧщю оу стаг михаїла въ ҂·ѕ҃ х҃ к҃ д индикта ѳ҃ лѣт а и иже чтеть книгы сия то буди ми въ млт҃вахъ то на тѧ остави тоу даръ твои прѣдъ олътаремъ ꙇ шедъ прѣжде съмири сѧ съ братромъ своимъ и тогда пришедъ принеси даръ твои Бѫди оувѣщаѩ сѧ съ сѫпьремь своимь скоро доньдеже еси на пѫти съ нимь да не прѣдастъ тебе сѫдии ꙇ сѫдии тѧ прѣдастъ слоуѕѣ ꙇ въ темьницѫ въвръжетъ тѧ аминь г҃лѭ тебѣ не изидеши отъ тѫдѣ доньдеже въздаси послѣдьнии кодрантъ Слꙑшасте ѣко речено бꙑⷭ҇ древънимъ не прѣлюбꙑ сътвориши азъ же г҃лѭ вамъ ѣко вьсѣкъ иже вьзьритъ на женѫ съ похотиѭ юже любꙑ сътвори съ неѭ въ с҃рдци своемь аще же око твое десное съблажнаатъ тѧ ꙇзьми е и връзи отъ тебе оунѣе бо ти естъ да погꙑблетъ единъ оудъ твоихъ а не вьсе тѣло твое въвръжено бѫдетъ въ ꙉеонѫ ꙇ аште десна твоѣ рѫка съблажнаатъ тѧ оусѣци ѭ и връзи отъ себе оунѣе бо ти естъ да погꙑблетъ единъ оудъ твоихъ а не вьсе тѣло твое идетъ въ ꙉеонѫ речено же бꙑстъ ꙇже аште поуститъ женѫ своѭ да дастъ еи кънигꙑ распоустънꙑѩ азъ же г҃лѭ вамъ ѣко вьсѣкъ поуштаѩи женѫ своѭ развѣ словесе любодѣинааго творитъ ѭ прѣлюбꙑ дѣати ꙇ иже подъпѣгѫ поемлетъ прѣлюбꙑ творитъ пакꙑ слꙑшасте ѣко речено бꙑⷭ҇ древьниимъ не въ лъжѫ клънеши сѧ въздаси же г҃ви клѧтвꙑ твоѩ азъ же г҃лѭ вамъ не клѧти сѧ отънѫдъ ни н҃бмь ѣко прѣстолъ естъ б҃жии ни землеѭ҄ ѣко подъножие естъ ногама его ни и҃ерслмъмъ ѣко гⷬ҇дъ естъ великааго ц҃срѣ ни главоѭ своеѭ клъни сѧ ѣко не можеши власа единого бѣла ли чръна сътворити бѫди же слово ваше еи ей ꙇ҅ ни ни лихое бо сеѭ отъ неприѣзни естъ Слꙑшасте ѣко речено бꙑⷭ҇ око за око и зѫбъ за зѫбъ азъ же г҃лѭ вамъ не противити сѧ зълоу Нъ аще кто тѧ оударитъ въ деснѫѭ ланитѫ обрати емоу и дроугѫѭ҄ ꙇ хотѧщоумоу сѫдъ приѩти съ тобоѭ и ризѫ твоѭ възѧти отъпоусти емоу и срачицѫ твоѭ и аще къто поиметъ тѧ по силѣ попьрище едино ꙇди съ нимь дьвѣ Просѧштоумоу оу тебе даи ꙇ хотѧштаго отъ тебе заѩти не отъврати слꙑшасте ѣко речено естъ възлюбиши искрьнѣго своего ꙇ вьзненавидиши врага своего азъ же г҃лѭ вамъ любите врагꙑ вашѧ б҃лагслвите клънѫштѧѩ вꙑ добро творите ненавидѧштиимъ васъ ꙇ молите за творѧщѧѩ вамъ напасти и изгонѧщѧѩ вꙑ да бѫдете с҃нве о҃тца вашего иже естъ на н҃ебсхъ ѣко слъньце свое сьѣатъ на зълꙑ и благꙑ ꙇ҅ дъждитъ на праведънꙑ и на неправедънꙑ аще бо любите любѧщѧѩ вꙑ кѫѭ҄ мъздѫ имате не и мꙑтаре ли тожде творѧтъ ꙇ аще цѣлоуете дроугꙑ вашѧ токъмо что лихо творите не и мꙑтаре ли тако творѧтъ бѫдѣте оубо вꙑ съвръшени ѣко и отецъ вашъ н҃бскꙑ съвръшенъ естъ Вьнемлѣте милостꙑнѧ вашеѩ не творити прѣдъ ч҃лвкꙑ да видими бѫдете ими аште ли же ни мъздꙑ не имате отъ о҃тца вашего иже естъ на н҃бсхъ егда оубо твориши милостꙑнѭ҄ не въстрѫби прѣдъ собоѭ҄ ѣко ѵпокрити творѧтъ въ съньмиштихъ и въ стъгнахъ да прославѧтъ сѧ отъ ч҃лвкъ аминь г҃лѭ вамъ вьсприимѫтъ мъздѫ своѭ҄ Тебѣ же творѧщю милостꙑнѭ да не чюетъ шюица твоѣ чьто творитъ десꙿница твоѣ да бѫдетъ милостꙑни твоѣ въ таинѣ и о҃тцъ твои видѧи въ таинѣ въздастъ тебѣ авѣ ꙇ҅ егда молиши сѧ не бѫди ѣко и лицемѣри ѣко любѧтъ на сонъмиштихъ и въ стъгнахъ и на распѫтихъ стоѩште молити сѧ да ѣвѧтъ сѧ чловѣкомъ аминь г҃лѭ вамъ ѣко въсприемлѭтъ мъздѫ своѭ҄ тꙑ же егда молиши сѧ въниди въ клѣть твоѭ и затвори двьри твоѩ помоли сѧ о҃тцоу твоемоу въ таинѣ ꙇ҅ о҃тцъ твои видѧи въ таинѣ въздастъ тебѣ авѣ Молѧще же сѧ не лихо г҃лте ѣкоже и ѩзꙑчъници мьнѧтъ бо сѧ ѣко во мъноѕѣ г҃лни своемь оуслꙑшани бѫдѫтъ не подобите сѧ оубо имъ вѣстъ бо отецъ вашъ ихъже трѣбоуете прѣжде прошениѣ вашего тако оубо молите вꙑ сѧ Ѡ҅тьче нашъ иже си на н҃бсхъ да с҃вт сѧ имѧ твое да придетъ ц҃срествие твое да бодетъ волѣ твоѣ ѣко на н҃бси и на земи хлѣбъ нашъ наставъшааго дьне даждъ намъ дънесь ꙇ отъпоусти намъ длъгꙑ нашѧ ѣко и мꙑ отъпоуштаемъ длъжъникомъ нашимъ ꙇ не вьведи насъ въ напасть нь избави нꙑ отъ неприѣзни ѣко твое естъ ц҃срствие ꙇ сила и слава вь вѣкꙑ аминь Аще оубо отъпоущаете ч҃лвкмъ съгрѣшениѣ ихъ отъпоуститъ и вамъ о҃тцъ вашъ н҃ебескꙑ аште ли не отъпоущаете ч҃лвкомъ съгрѣшени ихъ ни о҃тцъ вашъ отъпоуститъ съгрѣшении вашихъ егда же постите сѧ не бѫдѣте ѣко и ѵ҅покрити просмраждаѭтъ бо лица своѣ да бѫ сѧ авили ч҃лвкомъ постѧще аминъ г҃лѭ вамъ ѣко въсприемлѭтъ мъздѫ своѭ҄ тꙑ же постѧ сѧ помажи главѫ своѭ҄ ꙇ лице твое оумꙑи да не авиши сѧ ч҃лвкмъ постѧ сѧ нъ отъцоу твоемоу иже естъ въ таинѣ ꙇ о҃тцъ твои видѧи въ таинѣ въздастъ тебѣ ѣвѣ Не съкрꙑваите себѣ съкровишта на земи ꙇ҅деже чръвъ и тьлѣ тьлитъ ꙇ҅деже татие подъкопаваѭ҄тъ й крадѫтъ съкрꙑваите же себѣ съкровишта н҃бсе ꙇдеже ни чръвь ни тьлѣ тьлитъ идеже татие не подъкопаваѭтъ ни крадѫтъ ꙇдеже бо естъ съкровище ваше тоу и с҃рдце ваше Свѣтильникъ тѣлоу естъ око аще оубо бѫдетъ око твое просто вьсе тѣло твое свѣтъло бѫдетъ аште ли око твое лѫкаво бѫдетъ вьсе тѣло твое тьмъно бѫдетъ аще оубо свѣтъ иже въ тебѣ тъма естъ тѣ тъма кольми никꙑ же рабъ можетъ дьвѣма господьма работати ли бо единого въсненавидитъ а дроугаго вьзлюбитъ ли единого дръжитъ сѧ а о дроуѕѣемь неродити начьнетъ не можете б҃оу работати и мамонѣ сего ради г҃лѭ вамъ не пьцѣте сѧ д҃шеѭ вашеѭ что ѣсте ли что пиете ни тѣломъ вашимъ въ что облѣчете сѧ не ⷣ҇ша ли больши естъ пиштѧ и тѣло одеждѧ възьрите на пⷮ҇ицѧ н҃бскꙑѩ ѣко не сѣѭ҄тъ ни жьнѭтъ ни събираѭтъ вь житьницѫ ꙇ о҃тцъ вашъ н҃бскꙑ питѣетъ ѩ не вꙑ ли паче ихъ лоучъши есте кто же отъ васъ пекꙑ сѧ можетъ приложити тѣлесе своемь лакоть единъ ꙇ о одежди что сѧ печете съмотрите кринъ селънꙑхъ како растѫтъ не троуждаѭ҄тъ сѧ ни прѧдѫтъ г҃лѭ же вамъ ѣко ни соломонъ во вь сеи славѣ своеи облѣче сѧ ѣко единъ отъ сихъ аще же сѣно селъное дьнесъ сѫштее а оутрѣ въ огнь вьметомо б҃ъ тако ѡдѣетъ кольми паче васъ маловѣри не пьцѣте сѧ оубо г҃лѭще что ѣмъ ли что пиемъ ли чимъ одеждемъ сѧ вьсѣхъ бо сихъ ѩ҃зци ищѫтъ вѣстъ бо отецъ вашъ н҃бскꙑ ѣко трѣбоуете сихъ вьсѣхъ ꙇштѣте же паче ц҃срствиѣ б҃жиѣ ꙇ҅ правъдꙑ его ꙇ҅ си вьсѣ приложѧтъ сѧ вамъ не пьцѣте сѧ оубо на оутрѣи оутрни бо день собоѭ печетъ сѧ довьлетъ дьни зълоба своѣ Не осѫждаите да не осѫждени бѫдете ꙇмъже бо сѫдомъ сѫдите сѫдѧтъ вамъ ꙇ въ нѭже мѣрѫ мѣрите вьзмѣритъ сѧ вамъ Что же видиши сѫчецъ въ оцѣ братра твоего а бръвъна еже естъ въ оцѣ твоемь не чюеши ли како речеши братроу твоемоу остави и изъмѫ сѫчецъ из очесе твоего ꙇ се бръвъно въ оцѣ твоемь лицемѣре ꙇ҅зьми пръвѣе бръвъно из очесе твоего ꙇ҅ тогда оузьриши изѧти сѫчецъ из очесе братра твоего Не дадите с҃таго псомъ ни помѣтаите бисьръ вашихъ прѣдъ свиньѣми да не поперѫтъ ихъ ногами своими ꙇ҅ вращьше сѧ растръгнѫтъ вꙑ Просите и дастъ сѧ вамъ ꙇ҅щѣте и обрѧщете тлъцѣте и отвръзетъ сѧ вамъ вьсѣкъ бо просѧи приемлетъ ꙇ ищѧи обрѣтаатъ ꙇ тлъкѫщюмоу отвръзаатъ сѧ ли кто естъ отъ васъ ч҃лвкъ егоже аще проситъ с҃нъ свои хлѣба еда камень подастъ емоу ли аще рꙑбꙑ проситъ еда змьѭ҅ подастъ емоу аще оубо вꙑ лѫкавьни сѫште оумѣете дааниѣ блага даѣти чѧдомъ вашимъ кольми паче о҃тцъ вашъ иже естъ на небесехъ дастъ благаа҄ просѧщиимъ его Вьсѣ оубо елико аще хощете да творѧтъ вамъ ч҃лвци тако и вꙑ творите имъ се бо естъ законъ и пророци вьнидѣте ѫзъкꙑми вратꙑ ѣко пространа врата и широкъ пѫть въводѧи въ пагоубѫ ꙇ мъноѕи сѫтъ въходѧщи имъ коль ѫзъка врата и тѣснъ пѫть въводѧи въ животъ ꙇ мало ихъ естъ иже и обрѣтаѭтъ Вънемлѣте отъ лъжихъ пророкъ ꙇже приходѧтъ къ вамъ въ одеждахъ овьчахъ вьнѫтрь же сѫтъ влъци хꙑштьници отъ плодъ ихъ познаите ѩ еда обемлѭтъ отъ тръниѣ грознꙑ ли отъ рѣпиѣ смокъви тако вьсѣко дрѣво добро плодꙑ добрꙑ творитъ а зъло дрѣво плодꙑ зълꙑ творитъ не можетъ дрѣво добро плодъ золъ творити ни дрѣво зъло плодъ добръ творити вьсѣко дрѣво еже не творитъ плода добра посѣкаѭтъ и въ огнь вьмѣтаѭтъ тѣмь же оубо отъ плодъ ихъ познаете ѩ Не вьсѣкъ г҃лѧи мьнѣ г҃и г҃и вьнидетъ въ ц҃срствие н҃ебское нъ творѧи волѭ о҃тца моего иже естъ на небесьхъ мъноѕи бо рекѫтъ мьнѣ вь тъ день г҃и г҃и не въ твое ли имѧ п҃рчствовахомъ и твоимь именемь бѣсꙑ изгонихомъ и твоимь именемь силꙑ мъногꙑ сътворихомъ и тогда исповѣмь имъ ѣко николиже знахъ васъ отидѣте отъ мене дѣлаѭ҄щеи безаконие Вьсѣкъ оубо иже слꙑшитъ словеса моѣ си и творитъ ѣ оуподоблѭ и мѫжѭ мѫдроу иже созъда храминѫ своѭ҄ на камене ꙇ҅ съниде дождъ и придѫ рѣкꙑ и вьзвѣашѧ вѣтри ꙇ҅ нападѫ на храминѫ тѫ и не паде сѧ основана бо бѣ на камене и вьсѣкъ слꙑшѧи словеса моѣ си и не творѧи ихъ оуподобитъ сѧ мѫжѫ боуѭ҄ ꙇже созъда своѭ храминѫ на пѣсъцѣ ꙇ съниде дождъ и придѫ рѣкꙑ и вьзвѣашѧ вѣтри и опьрѣшѧ сѧ храминѣ тои ꙇ паде сѧ ꙇ бѣ разроушение еѩ велие ѕѣло ꙇ҅ бꙑⷭ҇ егда съконьча и҃съ вьсѣ словеса си дивлѣхѫ сѧ народи о оучении его бѣ бо оучѧ ѣко власть ймꙑ ꙇ не ѣко кънижъници ихъ и фарисѣи Съшедъшоу же емоу съ горꙑ вь слѣдъ его идѫ народи мъноѕи ꙇ се прокаженъ пристѫпь кланѣше сѧ емоу г҃лѧ г҃и аште хощеши можеши мѧ ищистити и простеръ рѫкѫ и҃съ коснѫ и г҃лѧ хощѫ ищисти сѧ и абие ищисти сѧ отъ проказꙑ ꙇ҅ рече емоу и҃҅съ виждь никомоуже не повѣждь нъ шедъ покажи сѧ архиереови и неси даръ иже повелѣ моси въ съвѣдѣние имъ Въшедъшоу же емоу и҃сви въ каперънаоумъ пристѫпи къ немѫ сотьникъ молѧ и҅ г҃лѧ г҃и отрокъ мои лежитъ въ домоу ослабленъ лютѣ ѣко страждѧ ꙇ г҃ла емоу и҃съ азъ пришедъ исцѣлѭ и ꙇ отъвѣщавъ сотьникъ рече емоу г҃и нѣсмъ достоинъ да въ домъ мои вьнидеши нъ ткъмо ръци слово ꙇ исцѣлѣетъ отрокъ мои ꙇбо азъ ч҃лвкъ есмь подъ в҃лкоѭ ꙇмꙑ подъ собоѭ воинꙑ ꙇ г҃лѭ семоу иди и идетъ ꙇ дроугоумоу приди и придетъ ꙇ рабоу моемоу сътвори се и сътворитъ слꙑшавъ же и҃съ диви сѧ емоу ꙇ рече грѧдѫштимъ по немь аминь г҃лѭ вамъ ни въ и҃зли толикꙑ вѣрꙑ не обрѣтъ Г҃лѭ же вамъ ѣко мъноѕи отъ въстокъ и западъ придѫтъ ꙇ вьзлѧгѫтъ съ авраамомъ и исакомь ꙇ҅ иѣковомь въ ц҃рствии н҃ебсцѣемь а с҃нве ц҃ствиѣ изгънани бѫдѫтъ въ тъмѫ кромѣштьнѭѭ҄ тоу бѫдетъ плачь и скрьжетъ зѫбомъ ꙇ рече и҃съ сътьникоу иди ѣкоже вѣрова бѫди тебѣ Ꙇ҅ исцѣлѣ отрокъ его во тъ часъ ꙇ҅ възвраштъ сѧ сотьникъ въ домъ свои въ тъ часъ обрѣте и съдравъ Ꙇ пришедъ и҃съ въ домъ петровъ видѣ тъщѫ его лежѧщѫ огнемъ жегомѫ ꙇ прикоснѫ сѧ рѫцѣ еѩ ꙇ остави ѭ҄ огꙿнь ꙇ въста и слоужаше емоу Поздѣ же бꙑвъшоу привѣсѧ къ немоу бѣсънꙑ мъногꙑ ꙇ҅ изгъна словомъ д҃хꙑ ꙇ҅ вьсѧ недѫжънꙑѩ исцѣли да събѫдетъ сѧ реченое пророкомъ ꙇсаиемь г҃лѭщемь тъ недѫгꙑ нашѧ приѩтъ и болѣзни понесе оузьрѣ же и҃ссъ мьногꙑ народꙑ окръсть себе повелѣ ити на онъ полъ ꙇ҅ пристѫпь единъ кънижъникъ рече емоу оучителю идѫ по тебѣ ѣможе колижъдо идеши г҃ла емоу и҃съ лиси ѣзвинꙑ имѫтъ ꙇ птицѧ н҃бскꙑѩ гнѣзда а с҃нъ ч҃лвчскꙑ не иматъ къде главꙑ подъклонити дроугꙑи же отъ оученикъ рече емоу г҃и повели ми прѣжде ити ꙇ҅ погрети о҃тца моего ꙇ҃҅съ же г҃ла емоу грѧди по мьнѣ ꙇ҅ остави мрътвꙑѩ погрети своѩ мрътвъцѧ Ꙇ вьлѣзъшоу емоу въ корабь по немь идѫ оученици его ꙇ се трѫсъ великъ бꙑстъ въ мори ѣко покрꙑвати сѧ кораблю влънами а тъ съпаше ꙇ҅ пришедъше оученици его възбоудишѧ и г҃лѭще г҃и с҃ъпс нꙑ погꙑблемъ ꙇ г҃ла имъ что страшиви есте маловѣри тогда въставъ запрѣти вѣтромь и морю ꙇ҅ бꙑстъ тишина велиѣ ч҃лвци же чюдишѧ сѧ г҃лще къто сь естъ ѣко вѣтри и море послоушаѭтъ его Ꙇ пришедъшоу емоу и҃сви на онъ полъ въ странѫ ꙉерꙉесиискѫ сърѣтете и дъва бѣсъна отъ жалии ꙇ҅сходѧща лютѣ ѕѣло ѣко не можааше никтоже минѫти пѫтемь тѣмь ꙇ҅ се възъписте г҃лща что естъ нама и тебѣ и҃ссе с҃не б҃жии пришелъ еси сѣмо прѣжде врѣмене мѫчитъ насъ бѣ же далече отъ неѭ҄ стадо свиний мъного пасомо бѣси же молѣхѫ и г҃лѭще аще изгониши нꙑ повели намъ ити въ стадо свиное ꙇ рече имъ идѣте они же ишедъше идѫ въ свиниѩ̆ ꙇ абье оустръми сѧ стадо вьсе по брѣгоу въ море ꙇ҅ оутопѫ въ водахъ а пасѫщеи бѣжашѧ ꙇ шедъше въ градъ възвѣстишѧ вьсѣ ꙇ о бѣсъноую ꙇ се весь градъ изидѫ противѫ и҃сви ꙇ видѣвъше и молишѧ да би прѣшелъ отъ прѣдѣлъ ихъ ꙇ вьлѣзъ въ корабь и҃съ прѣѣде ꙇ приде въ свои градъ Ꙇ се принѣсѧ емоу ослабленъ жилами на одрѣ лежѧщъ ꙇ видѣвъ и҃съ вѣрѫ ихъ рече ослабленоуемоу дръзай чѧдо отъпоуштаѭтъ сѧ грѣси твои ꙇ се едини отъ кънижъникъ рѣшѧ вь себѣ сь власвимлѣатъ ꙇ видѣвъ и҃съ помꙑшлениѣ ихъ рече въскѫѭ вꙑ мꙑслите зъло въ с҃рдцихъ вашихъ чъто бо естъ оудобѣе решти отъпоущаѭтъ сѧ грѣси твои ли рещи въставъ ходи нъ да оувѣсте ѣко власть иматъ с҃нъ ч҃лвчскꙑ на земи отъпоущати грѣхꙑ тъгда г҃ла о҅слабленоумоу въставъ возьми ложе твое ꙇ иди въ домъ свои видѣвъше же народи чюдишѧ сѧ и прославишѧ б҃а давъшааго власть такѫ ч҃лвкомъ Ꙇ҅ прѣходѧ и҃ссъ отъ тоудѫ видѣ члⷦ҇ва на мꙑтьници сѣдѧща ꙇ҅мене матеа ꙇ г҃ла емоу по мьнѣ грѧди ꙇ въставъ по немь иде ꙇ бꙑⷭ҇ емоу вьзлежѧщю въ домоу ꙇ се мъноѕи грѣшъници и мꙑтаре пришедъше възлежаахѫ съ и҃смъ ꙇ съ оученикꙑ его ꙇ видѣвъше фарисеи г҃лхѫ оученикомъ его по что съ мꙑтари и грѣшъникꙑ оучитель вашъ ѣстъ ꙇ҃сь же слꙑшавъ рече имъ не трѣбоуѭ҄тъ съдравии врача нъ болѧщеи шедъше же наоучите сѧ что естъ милостꙑни хоштѫ а не жрътвѣ не придъ бо праведьникъ призъватъ нъ грѣшъникꙑ на покаание҅ Тогда пристѫпишѧ къ немоу оученици иоанови г҃лще по что мꙑ и фарисѣи постимъ сѧ мъного а оученици твои не постѧтъ сѧ рече имъ и҃съ еда могѫтъ сⷩ҇ве брачънии плакати сѧ доньдеже съ ними естъ женихъ придѫтъ же дьние егдаже отъиметъ сѧ отъ нихъ женихъ ꙇ тогда постѧтъ сѧ никтоже бо не приставлѣатъ приставлениѣ плата не бѣлена ризѣ ветъсѣ вьзьметъ бо коньчинѫ своѭ҄ отъ ризꙑ ꙇ больши дира бѫдетъ ни вьливаѭ҄тъ вина нова въ мѣхꙑ ветъхꙑ аще ли же ни просѧдѫтъ сѧ мѣси ꙇ вино пролѣетъ сѧ ꙇ мѣси погꙑблѭтъ нъ вино ново въ мѣхꙑ новꙑ въливаѭтъ ꙇ обое съблюдетъ сѧ сице г҃лѭщю емоу къ нимъ Се кьнѧзъ въшедъ кланѣше сѧ емоу г҃лѧ ѣко дъшти моѣ нꙑнѣ оумьрѣтъ нъ пришедъ нꙑнѣ възложи на нѭ рѫкѫ твоѭ и оживетъ и въставъ и҃съ по немь идѣаше и оученици его ꙇ се жена кръвоточива дьвѣ на десѧте лѣтѣ имѫшти пристѫпьши съ зади прикоснѫ сѧ вьскрилии ризꙑ его г҃лаше бо вь себѣ аще токмо прикоснѫ сѧ ризꙑ его с҃псна бѫдѫ ꙇ҃съ же обраштъ сѧ и видѣвъ ѭ рече дръзаи дъщи вѣра твоѣ с҃псе тѧ ꙇ с҃псна бꙑстъ жена отъ часа того ꙇ пришедъ и҃съ въ домъ кънѧжь ꙇ видѣвъ сопьцѧ и народъ млъвѧщъ г҃ла имъ отидѣте не оумьрѣтъ бо дѣвица нъ съпитъ ꙇ рѫгахо сѧ емоу егда же изгънанъ бꙑстъ народъ въшедъ ѩтъ ѭ за рѫкѫ ꙇ въста дѣвица ꙇ изиде вѣсть си по вьсеи земи тои҅ Ꙇ прѣходѧщю тѫдѣ и҃сви по немь идете дьва слѣпьца зовѫща и г҃лща помилоуи нꙑ с҃ноу д҃въ пришедъшоу же емоу въ домъ пристѫⷫ҇сте къ немоу слѣпъца ꙇ г҃ла има и҃съ вѣроуета ли ѣко могѫ се сътворити г҃ласте емоу ей г҃и тъгда коснѫ ѣ въ очи г҃лѧ по вѣрѣ ваю бѫди вама ꙇ҅ отврѣсте сѧ има очи ꙇ запрѣти има и҃съ г҃лѧ блюдѣта да никтоже не оувѣстъ она же ишедъша прослависте и по вьсеи земи тои тѣма же исходѧштема се привѣсѧ ч҃лвкъ нѣмъ бѣсенъ ꙇ изгънаноу бѣсоу п҃рогла нѣмꙑ ꙇ дивишѧ сѧ народи г҃лѭще николиже ави сѧ тако в҃ издраили а фарисѣи г҃лахѫ о кънѧѕи бѣсъ изгонитъ бѣсꙑ Ꙇ҅ прохождаше и҃съ градꙑ вьсѧ и вьси оучѧ на соньмиштихъ ихъ ꙇ проповѣдаѩ е҃внꙉлие ц҃срствиѣ ꙇ цѣлѧ вьсѣкъ недѫгъ ꙇ҅ вьсѣкѫ ѩ̆зѫ вь людхъ Видѣвъ же народъи и҃съ м҃илосрдва о нихъ ѣко бѣхѫ съмѧтени ꙇ отъвръжени ѣкоже овъцѧ не имѫщѧ пастꙑрѣ тогда г҃ла оученикомъ своимъ жѧтва оубо мънога а дѣлатель мало молите сѧ оубо г҃ноу жѧтвѣ да изведетъ дѣлателѧ на жѧтвѫ своѭ Ꙇ҅ призъва оба на десѧте оученика своѣ дастъ имъ власть на д҃схь нечистꙑхъ да изгонѧтъ ѩ҅ ꙇ҅ цѣлити вьсѣкъ недѫгъ и вьсѣкѫ болѣзнь Ѡбѣма же на десѧте а҃плма ꙇ҅мена сѫтъ се Пръвꙑ симонъ ꙇ҅же наречетъ сѧ петръ ꙇ аньдрѣа братръ его филипъ и вартоломѣи тома и матьтеи мꙑтарь иѣковъ альфеовъ ꙇ келевеи нареченꙑ тадеи симонъ кананѣи ꙇю̆да искариотъскꙑ ꙇже и прѣдастъ Сиѩ оба на десѧте посъла и҃съ заповѣдавъ имъ г҃лѧ на пѫть ѩ҃зкъ не идѣте ꙇ въ градъ самарѣнъ не вьнидѣте ꙇдѣте же паче къ овъцамъ погꙑбъшимъ домоу и҃лва ходѧще же проповѣдаите г҃лще ѣко приближи сѧ ц҃срствие н҃бское болѧщѧѩ цѣлите мрътвꙑѩ вьскрѣшаите прокаженꙑѩ очиштаите бѣсꙑ изгоните тоуне приѩсте тоуне дадите не сътѧжите злата ни съребра ни мѣди при поѣсѣхъ вашихъ ни мошънꙑ на пѫти ни дъвою ризоу ни сапогъ ни жъзла достоинъ бо естъ дѣлатель мъздꙑ своеѩ҅ Въ ньже колижъдо градъ ли вь весь вьнидете ꙇспꙑтаите кто вь немь достоинъ естъ ꙇ тоу прѣбѫдете доньдеже изидете Въходѧште же въ домъ цѣлоуите и ꙇ аште оубо бѫдетъ домъ достоинъ придетъ миръ вашъ на нь аще ли же не бѫдетъ достоинъ миръ вашъ къ вамъ възвратитъ сѧ Ꙇ иже колижъдо не прииметъ васъ ни послоушаатъ словесъ вашихъ ꙇсходѧще из домоу ли из града того отътрѧсѣте прахъ отъ ногъ вашихъ аминь г҃лѭ вамъ отърадьнѣе бѫдетъ земи содомьсцѣи гоморьсцѣи вь день сѫдънꙑ неже градоу томоу Се азъ сълѭ вꙑ ѣко овьцѧ по срѣдѣ влъкъ бѫдѣте же мѫдри ѣко змиѩ ꙇ цѣли ѣко голѫбье Вьнемлѣте же отъ ч҃лвкъ прѣдадѧтъ бо вꙑ на сонъмꙑ ꙇ на съньмищихъ вашихъ оубиѭтъ вꙑ ꙇ прѣдъ в҃лдкꙑ же и цѣсарѧ ведени бѫдете мене ради вь съвѣдѣние имъ и ѩ҃зкмъ Егда же прѣдаѭтъ вꙑ не пцѣте сѧ како ли что възглаголете дастъ бо сѧ вамъ въ тъ часъ что г҃лте не вꙑ бо есте г҃лѭщеи нъ д҃хъ о҃тца вашего г҃лѧи въ васъ прѣдастъ же братръ братра на съмръть ꙇ отецъ чѧдо ꙇ въстанѫтъ чѧда на родителѧ и оубьѭтъ ѩ҅ ꙇ бѫдете ненавидими вьсѣми имене моего ради прѣтръпѣвꙑ же до коньца сь с҃пнъ бѫдетъ Егда же гонѧтъ вꙑ въ градѣ семь бѣгаите въ дроугꙑ аминь бо г҃лѭ вамъ ѣко не имате исконьчати градъ и҃здрлвъ доньдеже придетъ с҃нъ ч҃лвчскꙑ Нѣстъ оученикъ надъ оучителемь ни рабъ надъ г҃мь своимь довьлетъ оученикоу да бѫдетъ ѣкоже оучитель его и рабоу ѣко г҃ь его Ꙇ аште господина домоу вельзѣвола нарѣшѧ кольми паче домаштьнѧѩ его не оубоите сѧ оубо ихъ Ничтоже бо естъ покръвено еже не отъкръвено бѫдетъ ꙇ таино еже не оувѣдѣно бѫдетъ еже г҃лѭ вамъ въ тъмѣ рьцѣте вь свѣтѣ ꙇ еже въ оухо слꙑшите проповѣдите на кровѣхъ ꙇ не оубоите сѧ оубиваѭщихъ тѣло ꙇ д҃шѧ не могѫштъ оубити боите же сѧ паче могѫщааго и д҃шѫ и тѣло погоубити въ ꙉее҅ннѣ не дьвѣ ли пьтици на ссарии вѣнимѣ есте ꙇ ни едина же отъ нею не падетъ на земи без отъца вашего вамъ же и власи главꙑ вьси ищътени сѫтъ не оубоите сѧ оубо мънозѣхъ птицъ лоучъши вꙑ есте Вьсѣкъ оубо иже исповѣстъ мѧ прѣдъ ч҃лвкꙑ ꙇсповѣмъ і и азъ прѣдъ о҃тцмь моимъ иже естъ на н҃бсхъ иже отъвръжетъ сѧ мене прѣдъ ч҃кꙑ отъвръгѫ сѧ его и азъ прѣдъ отъцемь иже естъ на н҃бсхъ не мъните ѣко придъ въврѣшти мира на землѭ҄ не придъ въврѣщъ мира нъ мечъ придъ бо разлѫчитъ ч҃лвка на о҃тца своего ꙇ дъштерь на матерь своѭ҄ и невѣстѫ на свекровь своѭ҄ ꙇ врази ч҃лкоу домащьнии его Ꙇже любитъ о҃тца ли матерь паче мене нѣстъ мене достоинъ и ꙇже любитъ с҃нъ ли дъштерь паче мене нѣстъ мене достоинъ ꙇ҅ иже не прииметъ к҃рста своего и въ слѣдъ мене грѧдетъ нѣстъ мене достоинъ Обрѣтꙑ д҃шѫ своѭ҄ погоубитъ ѭ҅ а иже погоубитъ д҃шѫ своѭ҅ мене ради обрѧщетъ ѭ҅ ꙇже вꙑ приемлетъ мѧ приемлетъ ꙇ иже приемл҅етъ мѧ приемлетъ посълавъшааго мѧ Приемлѧи п҃рка въ імѧ пророче мьздѫ пророчѫ приемлетъ ꙇ приемлѧи праведьника въ імѧ праведьниче мъздѫ праведьничѫ прииметъ И иже колижьдо напоитъ единого отъ малꙑхъ сихъ чашѫ стоуденꙑ водꙑ тъкмо въ імѧ оученика аминь глаголѭ вамъ не погоубитъ мьздꙑ своеѩ Ꙇ бꙑстъ егда съвръши и҃съ заповѣдаѩ обѣма на десѧте оученикома своима прѣиде отъ тѫдѫ оучитъ ꙇ проповѣдатъ въ градѣхъ ихъ Ꙇоанъ же слꙑшавъ въ ѫзилищи дѣла х҃ва посълавъ оученикꙑ своими рече емоу тꙑ ли еси грѧдꙑи ли иного чаемъ ꙇ отъвѣщавъ и҃съ рече имъ шедъше възвѣстите иоанови слѣпии прозираѭтъ ꙇ хромии ходѧтъ прокажении очищаѭтъ сѧ и глоусии слꙑшѧтъ мрътвии въстаѭтъ ꙇ ништии благовѣстоуѭ҅тъ ꙇ блаженъ естъ иже не съблазнитъ сѧ о мьнѣ тѣмъ же исходѧщемъ начѧтъ и҃съ г҃лти народомъ о иоанѣ чесо видѣтъ изидете въ поустꙑнѭ трьсти ли вѣтромь колѣблемꙑ нъ чесо изидете видѣтъ ч҃лвка ли въ мѧкъкꙑ ризи облъчена се иже мѧкъка носѧтъ въ домохъ ц҃срихъ сѫтъ нъ чесо изидете видѣтъ пророка ли г҃лѭ вамъ ꙇ лише пророка сь бо естъ о немьже естъ писано Се азъ посълѭ а҃нꙉлъ мои прѣдъ лицемь твоимъ ꙇ оуготовитъ пѫть твои прѣдъ тобоѭ҄ Аминь г҃лѭ вамъ не въста въ рожденꙑхъ женами болеи иоана кръстителѣ мьнѣи же въ ц҃срстви н҃бсцѣмь болеи естъ его Отъ дьнии же иоана кръстителѣ до селѣ ц҃срствие небеское нѫдитъ сѧ ꙇ нѫждъници въсхꙑтаѭтъ е въси бо п҃рци и законъ до иоана прорѣшѧ ꙇ аще хощете приѩти тъ естъ илиѣ хотѧи прити ꙇмѣѩи оуши слꙑшати да слꙑшитъ Комоу оуподоблѭ҄ родо сь подобенъ естъ дѣтищемъ сѣдѣштемъ на тръжиштихъ ꙇже възглашаѭтъ дроугомъ своимъ и г҃лалѭтъ пискахомъ вамъ и не плѧсасте плакахомъ вамъ и не рꙑдасте приде бо иоанъ не пиѩ ни ѣдꙑ и г҃лѭтъ бѣсъ иматъ приде с҃нъ ч҃лвчскъ ѣдꙑ и пиѩ ꙇ г҃лтъ се сь ч҃лвкъ ѣдъца и винопиица мꙑтаремъ дроугъ и грѣшъникомъ ꙇ оправьди сѧ прѣмѫдрость отъ чѧдъ своихъ тогда начѧтъ поносити градомъ вь нихъже бꙑшѧ мъножѣишѧѩ силꙑ имъ зане не покаашѧ сѧ Горе тебѣ хоразинъ горе тебѣ витъсаида ѣко аще въ тоурѣ и сидонѣ бѫ силꙑ бꙑлꙑ бꙑвъшѧѩ въ васъ древле оубо въ врѣтищи и попелѣ покаали сѧ бѫ обаче г҃ллѭ вамъ тоуромъ и сидоноу отърадьнѣе бѫдетъ вь день сѫдънꙑ неже вамъ И тꙑ каперънаоумъ вьзнесꙑи сѧ до н҃бсе до ада сънидеши зане аште въ содомѣхъ бѫ силꙑ бꙑвъшѧѩ вь тебѣ прѣбꙑлꙑ бѫ до дьнесьнѣго дьне обаче г҃лѭ вамъ ѣко земи содомьсцѣ отърадьнѣе бѫдетъ въ день сѫдънꙑ неже тебѣ Въ то врѣмѧ отъвѣщавъ и҃съ рече ꙇсповѣдаѭ ти сѧ отъче г҃и небоу и земи ѣко оутаилъ еси се отъ прѣмѫдрꙑхъ и разоумънꙑхъ ꙇ ѣвилъ ѣ еси младеньцемъ еи о҃тче ѣко тако бꙑстъ волѣ прѣдъ тобоѭ҄ Вьсѣ мьнѣ прѣдана сѫтъ о҃тцмь моимь ꙇ никтоже не знаетъ с҃на тъкмо о҃тцъ ни о҃тца кто знаетъ ткмо с҃нъ ꙇ емоуже волитъ с҃нъ отъкрꙑти Придѣте кь мънѣ въси троуждаѭштеи сѧ ꙇ҅ обрѣменении ꙇ азъ покоѭ вꙑ вьзьмѣте иго мое на себѣ ꙇ наоучите сѧ отъ мене ѣко кротокъ есмъ и съмѣренъ с҃рдцмъ ꙇ обрѧщете покои д҃шамъ вашимъ ꙇ҅го бо мое благо и брѣмѧ мое легъко естъ Въ то врѣмѧ приде и҃съ сквозѣ сѣаниѣ оученици же его възаалкашѧ сѧ и начѧсѧ въстръгати класꙑ и ѣсти фарисѣи же видѣвъше рѣшѧ емоу се оученици твои творѧтъ егоже не достоитъ творити въ соботꙑ Онъ же рече имъ нѣсте ли чъли чъто сътвори д҃въ егда възаалка самъ ꙇ сѫщи съ нимь како вьниде въ храмъ б҃жии ꙇ хлѣбꙑ прѣдъложениѣ сънѣстъ ꙇхъже не достоино емоу бѣ ѣсти ни сѫщимъ съ нимъ тъкъмо иереомъ единѣмъ ли нѣсте чъли въ законѣ ѣко въ соботꙑ иереи въ ц҃ъркве соботꙑ скврънѧтъ ꙇ неповиньни сѫтъ г҃лѭ вамъ ѣко ц҃ркве ꙇ бол҄еи естъ съде аще ли бисте вѣдѣли чъто естъ милости хоштѫ а не жрътвѣ николиже оубо бисте осѫдили неповинънꙑхъ г҃ь бо естъ соботѣ с҃нъ чловѣчскꙑ ꙇ прѣшедъ отъ тѫдѣ и҃съ приде на соньмиште ихъ ꙇ се ч҃лвкъ бѣ тоу рѫкѫ имꙑ соухѫ ꙇ въпросишѧ и г҃лѭще аще достоитъ въ соботѫ цѣлити да на нь в҃ъзглѭтъ онъ же рече имъ кто естъ отъ васъ ч҃лвкъ ꙇже иматъ овьчѧ едино ꙇ҅ аще въпадетъ сѧ въ ѣмѫ въ соботѫ не изьметъ ли его кольми оубо лоучеи естъ ч҃лвкъ овьчѧте тѣмь же достоитъ въ соботѫ добро творити тъгда г҃ла ч҃вкоу простьри рѫкѫ и простьрѣ ꙇ оутвръди сѧ цѣла ѣко и дроугаѣ Фарисѣи же ишедъше съвѣтъ сътворишѧ на нь како и погоубѧтъ ꙇ҃съ же разоумѣвъ отиде отъ тѫдѣ Ꙇ по немь идѫ народи мьноѕи ꙇ исцѣли ѩ вьсѧ ꙇ запрѣти имъ да не ѣвѣ его сътворѧтъ да събѫдетъ сѧ реченое п҃ркомь исаиемь г҃лщемь се отрокъ мои егоже изволихъ вьзлюбленꙑ мои на ньже благоизволи д҃ша моѣ положѫ д҃хъ мои на немь ꙇ сѫдъ ѩзкмь вьзвѣститъ не прѣречетъ ни възъпиетъ не оуслꙑшитъ никтоже на распѫтихъ гласа его трьсти съкроушенꙑ не прѣломитъ ꙇ пръта вънемъша сѧ не оугаситъ доньдеже вьзведетъ на побѣдѫ сѫдъ ꙇ на имѧ его ѩ҃зци оупъваѭтъ Тъгда привѣсѧ къ немоу бѣсънѫѭщь сѧ слѣпъ и нѣмъ и исцѣли и ѣко слѣпъ і нѣмъ г҃лаше и глѧдаше ꙇ дивлѣхѫ сѧ вьси народи г҃лѭще еда сь естъ с҃нъ д҃въ Фарисеи же слꙑшавъше рѣшѧ сь не изгонитъ бѣсъ тъкмо о вельзѣволѣ кънѧѕи бѣсъ Вѣдꙑ же мꙑсли ихъ рече имъ вьсѣко ц҃ѣсрство раздѣлъ сѧ на сѧ запоустѣетъ ꙇ въсѣкъ градъ ли домъ раздѣлъ сѧ на сѧ не станетъ ꙇ аще сотона сотонѫ изгонитъ на сѧ раздѣлилъ сѧ естъ како оубо станетъ ц҃ствие его ꙇ аште азъ о велъѕѣволѣ изгонѭ бѣсꙑ с҃нве ваши о комь изгонѧтъ Сего ради ти вамъ бѫдѫтъ сѫдиѩ аще ли о доусѣ б҃жии азъ изгонѭ бѣсꙑ оубо постиже на васъ ц҃срствие б҃жие ли како можетъ къто вьнити въ домъ крѣпъкааго ꙇ съсѫдꙑ его расхꙑтити аще не пръвѣе съвѧжетъ крѣпъкааго ꙇ тогда домъ его расхꙑтитъ Ꙇже нѣстъ съ мноѭ на мѧ естъ ꙇ иже не събираатъ съ мноѭ҄ растачаатъ сего ради г҃лѭ вамъ вьсѣкъ грѣхъ и хоула отъпоуститъ сѧ чловѣкомъ а ѣже на д҃хъ хоула не отъпоуститъ сѧ ч҃лкмъ ꙇ иже колижъдо речетъ слово на с҃нъ ч҃лвчскꙑ отъпоуститъ сѧ емоу а иже речетъ на д҃хъ с҃тꙑ не отъпоуститъ сѧ емоу ни вь сь вѣкъ ни въ бѫдѫщии ли сътворите дрѣво добро и плодъ его добръ ли сътворите дрѣво зъло и плодъ его золъ отъ плода бо дрѣво познано бѫдетъ ꙇштѧдьѣ ехидънова како можете добро г҃лати зъли сѫще отъ избꙑтъка бо с҃рдцоу оуста г҃лѭтъ Добрꙑ ч҃лвкъ отъ добраго съкровишта износитъ добраѣ ꙇ зълꙑ ч҃лвкъ отъ зълааго съкровишта износитъ зълаа҅ г҃лѭ же вамъ ѣко вьсѣко слово праздъно еже аще рекѫтъ ч҃лвци въздадѧтъ о немь слово вь день сѫдьнꙑ отъ словесъ бо своихъ оправъдиши сѧ ꙇ словесꙑ своими сѫдиши си Тъгда отъвѣщашѧ етери отъ кънижъникъ ꙇ фарисѣи г҃лѭще оучителю хощемъ отъ тебе знамение видѣти Ѡнъ же отъвѣщавъ рече имъ родъ лѫкавъ и любодѣи знамениѣ ищетъ ꙇ знамение не дастъ сѧ емоу тъкмо знамение ионꙑ п҃рка ѣко бо бѣ иона въ чрѣвѣ китовѣ три дьни и три ношти тако бѫдетъ с҃нъ ч҃лвскꙑ въ с҃рдци землѧ три дни и три ношти мѫжи ниневьꙉитьстии въстанѫтъ на сѫдъ съ родомь симь и осѫдѧтъ и ѣко покаашѧ сѧ проповѣдиѭ иониноѭ҄ ꙇ се болеи ионꙑ сьде егда же нечистꙑ д҃хъ ꙇ҅зидетъ отъ ч҃лвка прѣходитъ скозѣ бездънаа мѣста ꙇштѧ покоѣ и не обрѣтаатъ тъгда речетъ възвраштѫ сѧ въ храмъ мои отъ нѭдоуже изидъ ꙇ пришедъ обрѧштетъ празденъ пометенъ оукрашенъ тъгда идетъ и поиметъ съ собоѭ седмь инѣхъ д҃хъ люштьшь себе ꙇ въшедъше живѫтъ тоу ꙇ бѫдѫтъ послѣдьнѣ ч҃лвка того горьша пръвꙑхъ тако бѫдетъ и родоу семоу лѫкавоуемоу Еще емоу глаголѭщоу къ народомъ се мати и братрьѣ его стоѣхѫ вьнѣ ꙇскѫште г҃лти емоу рече же къ немоу единъ се мати твоѣ и братрьѣ твоѣ вьнѣ стоѩтъ хотѧще г҃лти къ тебѣ онъ же отъвѣштавъ рече къ г҃лѭ҄штюмоу къто естъ мати моѣ и кто сѫтъ братриѣ моѣ ꙇ простеръ рѫкѫ на оученикꙑ своѩ рече се мати моѣ и братрьѣ моѣ ꙇже бо аще творитъ волѭ о҃тца моего иже естъ на н҃бсхъ тъ братръ мои и сестра и мати естъ Въ тъ же день ишедъ и҃съ из домоу сѣдѣше при мори ꙇ събърашѧ сѧ кь немоу народи мъноѕи ꙇ ѣко вьлѣзъ въ корабь сѣде и весь народъ на помори стоѣше и г҃ла имъ мъного притъчами г҃лѧ Се изиде сѣѩи да сѣетъ ꙇ сѣѭштоумоу ова оубо падѫ при пѫти ꙇ придѫ птицѧ н҃ебскꙑѩ и позобашѧ ѣ дроугаа же падѫ на каменеихъ ѣже не имѣшѧ землѧ мъногꙑ ꙇ абье прозѧбѫ зане не имѣше глѫбинꙑ землѣ слънъцоу же восиѣвъшю присвѧдѫ ꙇ зане не имѣхѫ корениѣ исъхѫ а дроуга падѫ въ трънии ꙇ҅ вьзиде тръние и подави ѣ дроугаа же падѫ на земи добрѣ ꙇ даѣхѫ плодъ ово съто ово шесть десѧтъ ово три десѧти ꙇмѣѩи оуши слꙑшати да слꙑшитъ и пристѫпьше оученици рѣшѧ емоу по что притъчами глаголеши имъ онъ же отъвѣщавъ рече ѣко вамъ дано естъ разоумѣти таинаа ц҃срствиѣ н҃бскааго онѣмъ же не дано естъ ꙇмѫщоумоу бо дастъ сѧ ꙇ избѫдетъ емоу а иже не иматъ ꙇ҅ еже иматъ възьметъ сѧ отъ него Сего ради притъчами имъ г҃лѭ ѣко видѧще не видѧтъ ꙇ слꙑшѧште не слꙑшѧтъ ни разоумѣваѭтъ ꙇ събꙑваетъ сѧ имъ пророчъсто исаино г҃лѭщее҅ слоухомь оуслꙑшите и не имате разоумѣти ꙇ зьрѧще оузьрите и не имате видѣти отлъстѣ бо с҃рдце людеи сихъ ꙇ оушима тѧжъко слꙑшашѧ ꙇ очи свои съмѣжишѧ еда когда оузьрѧтъ очима ꙇ оушима оуслꙑшѧтъ ꙇ с҃рдцемь разоумѣѭтъ ꙇ обратѧтъ сѧ и исцѣлѭ ѩ҅ Ваши же блаженѣи очи ѣко видите ꙇ оуши ваши ѣко слꙑшите аминь бо г҃лѭ вамъ ѣко мъноѕи п҃рци и праведьници въжделѣшѧ видѣти ѣже видите и не видѣшѧ и слꙑшати ѣже слꙑшите и не слꙑшашѧ вꙑ же оуслꙑшите притъчѫ сѣвъшааго вьсѣкъ иже слꙑшитъ словеса цсарествиѣ ꙇ не разоумѣваатъ приходитъ же неприѣзнь и въсхꙑтаатъ сѣное въ с҃рдци его се естъ сѣное при пѫти а сѣаное на камении сь естъ слꙑшѧи слово ꙇ абие съ радостиѭ приемлѧ е не иматъ же корене вь себѣ нъ врѣменъно естъ бꙑвъши же печали и гонению словесе ради абье съблажнѣатъ сѧ а сѣаное въ трънии сь естъ слꙑшѧи слово ꙇ печаль свѣта сего ꙇ льсть бгатъства подавлѣетъ е ꙇ бес плода бꙑваетъ а сѣаное на добрѣ земи сь естъ слꙑшѧи слово и разоумѣваѩ е ꙇ приноситъ плодъ ѣко подобаатъ и творитъ ово р҃ ово м҃ ово ꙉ҃ Ꙇ҅нѫ притъчѫ прѣдъложи имъ г҃лѧ Оу҅подоби сѧ ц҃рствие небеское ч҃лвкоу сѣвъшоу добро сѣмѧ на селѣ своемь съпѧщемъ же ч҃лвкомъ приде врагъ его и вьсѣ плѣвелъ по срѣдѣ пшеницѧ и отиде егда же прозѧбе трѣва и плодъ сътвори тъгда ави сѧ и плѣвелъ пришедъше же раби г҃ина рѣшѧ емоу г҃и не добро ли сѣмѧ сѣлъ еси на селѣ твоемь отъ коудѫ оубо иматъ плѣвелъ онъ же рече имъ врагъ ч҃лвкъ се сътвори раби же рѣшѧ емоу хощеши ли оубо да шедьше исплѣвемъ ѩ҅ онъ же рече ни еда въстръгаѭще плѣвелъ въстръгнете коупъно съ нимь и пшеницѫ оставите е коупьно расти оубо до жѧтвꙑ ꙇ въ врѣмѧ жѧтвꙑ рекѫ дѣлателемъ съберѣте пръвѣе плѣвелъ ꙇ съвѧжате и въ снопꙑ ѣко съжешти ѩ а пшеницѫ съберѣте вь житьницѫ моѭ҄ ꙇнѫ притъчѫ прѣдложи имъ г҃лѧ подобно естъ ц҃срствие н҃бское зръноу гороушъноу еже вьземъ чловѣкъ вьсѣ на селѣ своемъ еже мьне естъ вьсѣхъ сѣменъ егда же въздрастетъ боле зелии естъ ꙇ҅ бꙑваатъ дрѣво ѣко прити птицамь н҃бскꙑмъ ꙇ витати на вѣтвехъ его Ꙇнѫ притъчѫ г҃ла имь подобъно естъ ц҃срствие н҃ебское квасоу ꙇже въземъши жена съкрꙑ въ мѫцѣ три сатъ доньдеже вьскꙑсѣ вьсѣ Вьсѣ г҃ла и҃съ притъчами къ народомъ ꙇ бес притъчѧ ничесо же г҃лше къ нимъ да събодетъ сѧ реченое п҃ркмь г҃лѭштемь отвръзѫ въ притъчахъ оуста моѣ отъкрꙑѭ҄ съкръвенаа отъ съложениѣ вьсего мира Тъгда оставль народꙑ приде въ домъ и҃с ꙇ пристѫпишѧ къ немоу оученици его г҃лѭште съкажи намъ притъчѫ плѣвелъ селънꙑхъ онъ же отъвѣщавъ рече имъ вьсѣавꙑ естъ доброе сѣмѧ с҃нъ ч҃лвскꙑ а село естъ весь миръ доброе же сѣмѧ се сѫтъ с҃нве ц҃срствиѣ а плѣвелъ сѫтъ с҃нве неприѣзнини а врагъ естъ вьсѣавꙑ ѩ҅ диѣволъ а жѧтва естъ коньчина вѣка а жѧтеле сѫтъ а҃нꙉли ѣко бо оубо събираѭтъ плѣвелꙑ ꙇ огнемь съжиѕаѭ҄тъ тако бѫдетъ вь съконъчание вѣка сего посълетъ с҃нъ ч҃л҃вѣчскꙑ а҃нꙉлꙑ своѩ ꙇ съберѫтъ отъ ц҃срствиѣ его вьсѧ сканьдѣлꙑ ꙇ творѧщѧѩ безаконение ꙇ въвръгѫтъ ѩ вь пешть огньнѫ тъгда бѫдетъ плачь и скрьжетъ зѫбомъ тъгда праведьнии просвьтѧтъ сѧ ѣко слъньце въ ц҃срствии отъца ихъ ꙇмѣѩи оуши слꙑшати да слꙑшитъ пакꙑ подобъно естъ ц҃срствие н҃бское съкровищю съкръвеноу на селѣ еже обрѣтъ ч҃лвкъ съкрꙑ ꙇ отъ радости его идетъ ꙇ вьсе елико иматъ продаетъ ꙇ҅ коупоуетъ село то пакꙑ подобъно естъ ц҃срствие н҃бское ч҃лвкоу коупъцоу ꙇщѫщѫ добръ бисьръ ꙇже обрѣтъ единъ мьногоцѣнень бисьръ шедъ продастъ вьсе имѣние елико имѣаше и коупи и Пакꙑ подобъно естъ ц҃срствие н҃ебское неводоу въвръженоу въ море ꙇ отъ вьсѣкого рода избъравъшю ꙇже егда исплъни сѧ извлъкъше и на краи ꙇ сѣдъше избⷬ҇ашѧ добрꙑѩ҅ вь съсѫдꙑ а зълꙑѩ извръгѫ вонъ тако бѫдетъ въ съконьчание вѣка ꙇзидѫтъ а҃нꙉли ꙇ отълѫчѧтъ зълꙑѩ отъ срѣдꙑ праведънꙑхъ ꙇ въвръгѫтъ ѩ въ пещь огньнѫ тоу бѫдетъ плачь и скрьжетъ зѫбомь Г҃ла имъ и҃съ разоумѣете ли вьсѣ си г҃лшѧ емоу ей г҃и и҃съ же рече имъ сего ради вьсѣкъ кънижъникъ наоучь сѧ ц҃срствию н҃бскоумоу подобенъ естъ ч҃лвкоу домовитоу ꙇже износитъ отъ съкровища своего нова и ветъхаа Ꙇ бꙑстъ егда съконьча и҃съ притъчѧ сиѩ прѣиде отъ тѫдѣ ꙇ пришедъ въ отьчьствие свое оучаше ѩ҅ на съньмиштихъ ихъ ѣко дивлѣхѫ сѧ емоу и г҃лхѫ отъ кѫдѫ семоу естъ прѣмѫдрость си и сила не сь ли естъ тектоновъ с҃нъ не мати ли его нарицаетъ сѧ мариѣ ꙇ братрьѣ его иѣковъ и осифъ ꙇ симонъ июда ꙇ сестрꙑ его не вьсѧ ли въ насъ сѫтъ отъ кѫдоу оубо семоу вьсѣ си сѫтъ ꙇ блажнѣхѫ сѧ о немь Ꙇ҃с же рече имъ нѣстъ п҃ркъ бещьстии тъкмо въ своемь отьчьствии ꙇ въ домоу своемь ꙇ не сътвори тоу силъ мъногъ за невѣрьство ихъ въ врмѧ оно оуслꙑшавъ иродъ тетрархъ слоухъ и҃свъ ꙇ рече отрокомъ своимъ сь естъ иоанъ кръститель тъ въскрьсе отъ мрътвꙑхъ ꙇ сего ради силꙑ дѣѭтъ сѧ о немь Ꙇ҅родъ бо емъ иоанꙿна съвѧза и ꙇ въсади и вь темьницѫ ꙇродиѣдꙑ ради женꙑ филипа братра своего г҃лаше бо емоу иоанъ не достоитъ ти имѣти еѩ҅ ꙇ хотѧ и оубити оубоѣ сѧ народа зане ѣко прка имѣхѫ и Дьни же бꙑвъшоу розьства иродова плѧса дъшти иродиѣдина по срѣдѣ и оугоди иродови тѣмь же съ клѧтвоѭ издрече еи дати егоже аште въспроситъ она же наваждена материѭ своеѭ даждь ми рече сьде на мисѣ главѫ иоана к҃рстителѣ ꙇ печаленъ бꙑⷭ҇ ц҃сръ клѧтвꙑ же ради и възлежѧщихъ съ нимъ повелѣ дати и ꙇ посълавъ оусѣкнѫ иоана вь темьници ꙇ принѣсѧ главѫ его на мисѣ и дашѧ дѣвици ꙇ несе матери своеи и пристѫпьше оученици его вьзѧсѧ тѣло его и погрѣсѧ е ꙇ пришедъше възвѣстишѧ и҃сви Ꙇ҅ слꙑшавъ и҃с отиде отъ тоудѣ въ корабли въ поусто мѣсто единъ ꙇ слꙑшавъше народи по немь идѫ пѣши отъ градъ Ꙇ҅ ишедъ и҃с видѣ народъ мъногъ ꙇ м҃илосрдва о нихъ ꙇ исцѣли недѫжънꙑѩ ихъ Поздѣ же бꙑвъшоу пристѫпишѧ къ немоу оученици его г҃лѭште поусто естъ мѣсто ꙇ година минѫ юже о҅тъпоусти народꙑ да шедъше вь ближьнѧѩ градъцѧ коупѧтъ брашъна себѣ ꙇ҃с же рече имъ не трѣбоуѭтъ отити дадите имъ вꙑ ѣсти они же г҃лашѧ емоу не имамъ съде тъкмо пѧть хлѣбъ и дьвѣ рꙑбѣ онъ же рече принесѣте ми ѩ сѣмо ꙇ повелѣвъ народомъ вьзлещи на трѣвѣ ꙇ҅ приемъ пѧть хлѣбъ и дьвѣ рꙑбѣ вьзьрѣвъ на н҃бо б҃лгсви ꙇ прѣломъ хлѣбꙑ дастъ оученикомъ оу҅ченици же народомъ ꙇ ѣшѧ вьси и насꙑтишѧ сѧ ꙇ вьзѧсѧ избꙑтъкꙑ оукроухъ дъва на десѧте коша испльнь ѣдѫщихъ же бѣ мѫжъ ѣко пѧть тꙑсѫщь развѣ женъ и дѣтеи Ꙇ҅ абие оубѣди и҃съ оученикꙑ вьлѣсти въ корабь ꙇ варити и на ономь полоу доньдеже отъпоуститъ народꙑ Ꙇ отъпоущъ народꙑ вьзиде на горѫ единь помолитъ сѧ Поздѣ же бꙑвъшю единь бѣ тоу корабь же бѣ по срѣдѣ морѣ вълаѩ сѧ влънами бѣ бо противенъ вѣтръ въ четврътѫѭ же стражѫ нощи ꙇде къ нимъ и҃съ ходѧ по морю ꙇ видѣвъше и оученици ходѧштъ по морю съмѧшѧ сѧ г҃лѭште ѣко призракъ естъ ꙇ отъ страха възъпишѧ абие же рече имъ и҃с г҃лѧ дръзаите азъ есмъ не боите сѧ Ѡтъвѣштавъ же петръ рече емоу г҃и аште тꙑ еси повели ми прити къ тебѣ по водамъ онъ же рече приди ꙇ излѣзъ ис кораблѣ петръ хождаше на водахъ и прити къ и҃сви видѧ же вѣтрꙑ крѣпькꙑ оубоѣ сѧ ꙇ наченъ оутапати возъпи г҃лѧ г҃и с҃пс мѧ абие же и҃съ простеръ рѫкѫ ѩтъ і ꙇ г҃ла емоу маловѣре по чьто сѧ оусоумьнѣ Ꙇ вьлѣзъшема има въ корабь прѣста вѣтръ сѫштеи же въ кораби пришедъше поклонишѧ сѧ емоу г҃лѭште въ істинѫ с҃нъ б҃жи е҅си ꙇ прѣѣвъше придѫ на землѭ ꙉенисаретъскѫ Ꙇ познавъше и мѫжи мѣста того посълашѧ въ вьсѫ странѫ тѫ ꙇ принѣсѧ къ немоу вьсѧ болѧштѧѩ҅ ꙇ молѣхѫ и да тъкъмо прикоснѫтъ сѧ въскрилии҅ ризꙑ его ꙇ елико прикоснѫшѧ сѧ емь с҃псни бꙑшѧ Тъгда пристѫпишѧ къ и҃сви иже бѣахѫ въ и҃мѣ кънижъници и фарисѣи г҃лѭште по чъто оученици твои прѣстѫпаѭтъ прѣдааниѣ старецъ не омꙑваѭ҄тъ бо рѫкъ своихъ егда хлѣбъ ѣдѧтъ онъ же отъвѣштавъ рече имъ по чъто вꙑ прѣстѫпаете заповѣдь б҃жиѭ҄ за прѣдание ваше б҃ъ бо заповѣда г҃лѧ чьти о҃тца и матерь ꙇ иже зълословитъ о҃тца ли матерь съмрътьѭ҄ оумьретъ вꙑ же г҃лте ꙇже колижъдо речетъ о҃тцю ли матери даръ ꙇже колижъдо отъ мене польѕевалъ сѧ еси ꙇ҅же не почьтетъ о҃тца ли матере своеѩ҅ ꙇ разористе законъ б҃жии҅ за прѣдание ваше лицемѣри добрѣ пророчъствова о васъ исаиѣ г҃лѧ приближаѭ҄тъ сѧ мьнѣ лѭдъе си оустꙑ своими и оустънами чьтѫтъ мѧ а с҃рдце ихъ далече отъстоитъ от мене въ соуе же чътѫтъ мѧ оучѧще оучениѣ заповѣдеи ч҃лвчскъ ꙇ призъвавъ народꙑ рече имъ слꙑшите и разоумѣите не въходѧщее въ оуста скврънитъ ч҃лвка нъ исходѧщее из оустъ то скврънитъ ч҃лвка Тъгда пристѫпьше оученици его рѣшѧ емоу вѣси ли ѣко фарисѣи слъшавъшеи слово съблазнишѧ сѧ онъ же отъвѣщавъ рече вьсѣкъ садъ егоже не сади о҃тцъ мои н҃ебскꙑ ꙇскоренитъ сѧ Останѣте ихъ вожди сѫтъ слѣпи слѣпьцемъ слѣпецъ же слѣпъца аште водитъ оба вь ѣмѫ въпадете сѧ отъвѣщавъ же петръ рече емоу съкажи намъ притъчѫ сиѭ ꙇ҃с же рече емоу единаче ли и вꙑ безд разоума есте не ю ли разоумѣваате ѣко вьсѣко еже въходитъ въ оуста въ чрѣво въмѣщаатъ сѧ ꙇ афедрономъ исходитъ а исходѧщаа из оустъ отъ с҃рдца исходѧтъ ꙇ та скврънѧтъ ч҃лвка отъ с҃рдца бо исходѧтъ помꙑшлениѣ зъла оубииства прѣлюбодѣаниѣ любодѣаниѣ татьбꙑ лъжесъвѣдѣниѣ власфимиѣ си сѫтъ скврнѧштаа ч҃лка а еже не оумъвенами рѫками ѣсти не скврънитъ ч҃лвка Ꙇ ишедъ отъ тоудѣ и҃с отиде въ странѫ тоурьскѫ и сѵдонъскѫ ꙇ се жена хананеиска отъ прѣдѣлъ тѣхъ ишедъши възъпи г҃лѭшти помилоуи мѧ г҃и с҃ноу д҃авдвъ дъшти моѣ зълѣ бѣсъноуетъ сѧ онъ же не отъвѣща еи словесе Ꙇ пристѫпьше оученици его молѣхѫ и г҃лѭще отъпоусти ѭ ѣко въпиетъ въ слѣдъ насъ онъ же отъвѣщавъ рече нѣсмъ посъланъ тъкмо къ овъцамъ погꙑбъшимъ домоу и҃злвоу она же пришедъши поклони сѧ емоу г҃лшти г҃и помоѕи ми онъ же отъвѣштавъ рече нѣстъ добро отѧти хлѣба чѧдомъ и поврѣщи псомъ она же рече еи г҃и ꙇбо и пси ѣдѧтъ отъ кроупицъ падаѭштихъ съ трапезꙑ господеи своихъ Тъгда отъвѣштавъ и҃с рече еи Ѡ̈ жено вельѣ естъ вѣра твоѣ҅ бѫди тебѣ ѣкоже хощеши ꙇ исцѣлѣ дъщи еѩ во тъ часъ ꙇ пришедъ отъ тоудѣ и҃с ꙇде при мори галилѣисцѣмъ ꙇ въшедъ на горѫ сѣде тоу ꙇ пристѫпишѧ къ немоу народи мънози ꙇмѫще съ собоѭ хромꙑ нѣмꙑ и слѣпꙑ и бѣсънꙑ ꙇ инꙑ мъногꙑ ꙇ привръгѫ ѩ къ ногама и҃свама и исцѣли ѩ ѣко народоу дивити сѧ видѧще нѣмꙑ г҃лѭштѧ бѣдънꙑѩ съдравꙑ ꙇ хромꙑѩ ходѧштѧ слѣпꙑѩ видѧштѧ ꙇ славлѣхѫ б҃а и҃здрлва Ꙇ҃҅с же призъвавъ оученикꙑ своѩ рече имъ милосрдоуѭ҄ о народѣ ѣко юже три дьни присѣдѧтъ мьнѣ ꙇ не имѫтъ чесо ѣсти и отъпоустити ихъ не ѣдьшъ не хоштѫ да не како ослабѣѭ҄тъ на пѫти ꙇ г҃лшѧ емоу оученици отъ кѫдѣ вьзьмемъ на поустѣ мѣстѣ хлѣбꙑ насꙑтити толико народа ꙇ г҃ла имъ и҃с колико хлѣбъ и҅мате они же рѣшѧ ж҃ и мало рꙑбицъ ꙇ повелѣ народоу възлешти на земли ꙇ приемъ ж҃ хлѣбъ ꙇ рꙑбꙑ хвалѫ въздавъ прѣломи и дастъ оученикомъ своимъ оученици же народомъ ꙇ ѣшѧ вьси и насꙑтишѧ сѧ и вьзѧсѧ ꙇзбꙑтъкꙑ оукроухъ седмь кошъницъ исплънь ꙇ ѣдъшихъ бѣшѧ четꙑри тꙑсѫштѧ мѫжъ развѣ женъ и дѣтеи ꙇ отъпоушть народъ вьлѣзе въ корабь и пришедъ въ прѣдѣлꙑ магдаланьскꙑ ꙇ пристѫпьше фарисѣи и садѵкеи искоушаѭште и просишѧ знамениѣ с н҃бсе показати имъ Онъ же отъвѣщавъ рече имъ вечеръ сѫщоу г҃лте ведро чръмъноуетъ сѧ н҃бо ꙇ ютро дьне сь зименъ чръмъноуетъ бо сѧ дрѧселоуѩ н҃бо лице оубо н҃бси оумѣете расѫждати а знамениѣ врѣменемь не можете родъ золъ и прѣлюбодѣи знамениѣ ищетъ ꙇ знамение не дастъ сѧ имъ тъкмо знамение ионꙑ пророка ꙇ оставль ѩ отиде ꙇ прѣшедъше оученици его на онъ полъ забꙑшѧ хлѣбꙑ възѧти Ꙇ҃с же рече имъ вьнемлѣте и блюдѣте сѧ отъ кваса фарисеиска и садѵкеиска они же помꙑшлѣхѫ г҃лѭще како хлѣбъ не възѧсомъ разоумѣвъ же и҃с рече чъто мꙑслите въ себѣ маловѣри ѣко хлѣбъ не възѧсте не оу ли разоумѣсте ни помьните д҃ хлѣбъ пѧти тꙑсѫштъ ꙇ колико кошъ вьзѧсте ни ли ж҃ хлѣбъ четꙑремъ тꙑсѫштамъ ꙇ колико кошъницъ възѧсте како не разоумѣете ѣко не о хлѣбѣхъ вамъ въньмати рѣхъ храните же сѧ отъ кваса фарисеиска и садѵкеиска Тъгда разоумѣшѧ ѣко рече храните сѧ не отъ кваса хлѣбънааго нъ отъ оучениѣ фарисеиска и садѵкеиска Пришедъ же и҃с въ странѫ кесариѩ филиповꙑ въпрашаше оученикꙑ своѩ г҃лѧ кого г҃лѭтъ мѧ ч҃лвци сѫшта с҃на ч҃лвчскааго они же рѣшѧ емоу ови иоана к҃рстителѣ ꙇни же илиѭ дроуѕии же иеремиѭ҄ ли единого отъ п҃ркъ г҃ла имъ и҃с вꙑ же кого мѧ г҃лете бꙑти отъвѣщавъ же симонъ петръ рече тꙑ еси х҃ъ с҃нъ б҃а живааго ꙇ отъвѣщавъ и҃с рече емоу Блаженъ еси симоне вариѡ̈на ѣко плъть и крвъ не ави тебѣ нъ о҃тцъ мои иже естъ на небесьхъ ꙇ азъ же тебѣ г҃лѭ ѣко тꙑ еси петръ ꙇ на семь камене съзиждѫ ц҃рквъ моѭ҄ ꙇ врата адова не оудолѣѭтъ еи и дамь тебѣ клѧⷱ҇ ц҃срствиѣ н҃ебскааго и еже аще съвѧжеши на земи бѫдетъ съвѧзано на нбесехъ ꙇ еже аще раздрѣшиши на земи бѫдетъ раздрѣшено на небесехъ Тъгда запрѣти оученикомъ своимъ да никомоуже не рекѫтъ ѣко сь естъ и҃съ х҃ъ отъ толѣ начѧтъ и҃съ съказати оученикомъ своимъ ѣко подобаатъ емоу ити въ иероусалимъ ꙇ мъного пострадати отъ старецъ ꙇ архиереи ꙇ кьнижъникъ ꙇ оубьеноу бꙑти и трети дьнь въстати ꙇ поемъ і петръ начѧтъ прѣрѣкати емоу г҃лѧ м҃илосрдъ тꙑ г҃и не иматъ тебѣ бꙑти се онъ же обраштъ сѧ рече петрови ꙇди за мъноѭ҄ сотоно съблазнъ ми еси ѣко не мꙑслиши ѣже сѫтъ б҃жиѣ и ч҃лчскаѣ Тъгда и҃съ рече оученикомъ своимъ аще къто хощетъ по мьнѣ ити да отъвръжетъ сѧ себе ꙇ възъметъ к҃рстъ свои ꙇ҅ вь слѣдъ мене грѧдетъ ꙇже бо хощетъ д҃шѫ своѭ с҃псти погоубитъ ѭ ꙇ иже погоубитъ д҃шѫ своѭ мене ради обрѧштетъ ѭ каа полъѕа естъ ч҃лвкоу аште весь миръ приобрѧщетъ а д҃шѫ своѭ҄ отъштетитъ ли что дастъ ч҃лвкъ ꙇзмѣнѫ за д҃шѫ своѭ҄ Прити бо иматъ с҃нъ чловѣчскꙑ въ славѣ о҃тца своего съ а҃нꙉлꙑ с҃тꙑми ꙇ тогда въздастъ комоужъдо по дѣломъ своимъ аминь г҃лѭ вамъ сѫтъ етери отъ съде стоѩштихъ ꙇже не имѫтъ съмръти въкоусити доньдеже видѧтъ с҃нъ ч҃лвчскꙑ грѧдѫшть въ ц҃срствии своемь ꙇ бꙑстъ по шести денъ Поѩтъ и҃с петра и иѣкова и иоана братра его ꙇ вьзведе ѩ на горѫ вꙑсокѫ единꙑ ꙇ прѣобрази сѧ прѣдъ ними ꙇ просвьтѣ сѧ лице его ѣко слънъце а ризꙑ его бꙑшѧ бѣлꙑ ѣко свѣтъ ꙇ се ависте сѧ имъ моси и илиѣ съ нимь г҃лѭща отъвѣщавъ же петръ къ и҃сви рече г҃и добро естъ намъ сьде бꙑти аште хощеши да сътворимъ съде три кровꙑ тебѣ единъ и мосеови единъ и илии единъ еште же емоу г҃лѭштю се облакъ свѣтелъ осиѣ ѩ ꙇ се гласъ из облака г҃лѧ сь естъ с҃нъ мои вьзлюбленꙑ о немьже благоизволихъ того послоушаите ꙇ слꙑшавъше оученици падѫ ници и оубоѣшѧ сѧ ѕѣло и пристѫпь и҃с прикоснѫ сѧ ихъ ꙇ рече въстанѣте и не боите сѧ възведъше же очи свои не видѣшѧ никогоже токъмо и҃са единого и съходѧщемъ и҅мъ съ горꙑ заповѣдѣ имъ и҃съ г҃лѧ никомоуже не повѣдите видѣниѣ доньдеже с҃нъ ч҃лвчскꙑ из мрътвꙑхъ въскръснетъ Ꙇ҅ въпросишѧ и оученици его г҃лѭще чъто оубо г҃лѭтъ кънижъници ѣко илии подобаатъ прити прѣжде ꙇ҃с же отъвѣщавъ рече имъ ꙇлиѣ оубо придетъ прѣжде и оустроитъ вьсѣ г҃лѭ же вамъ ѣко илиѣ ю҅же приде и не познашѧ его нъ сътворишѧ о немь въсѣ елико въсхотѣшѧ тако и с҃нъ ч҃лвчскꙑ иматъ страдати отъ нихъ тъгда разоумѣшѧ оученици ѣко о иоанѣ кръстители рече имъ ꙇ пришедъшемъ имъ къ народоу Пристѫпи къ немоу ч҃къ кланѣѩ сѧ емоу и г҃лѧ г҃и помилоуи с҃нъ мои ѣко на новꙑ м҃сцѧ бѣсъноетъ сѧ ꙇ зьлѣ страждетъ мъножицеѭ бо падаетъ на огнь ꙇ мъножицеѭ въ водѫ ꙇ привѣсъ і къ оученикомъ твоимъ ꙇ не могѫ его исцѣлити отъвѣштавъ же и҃съ рече ѡ̆ роде невѣрънꙑ и развращенꙑ до колѣ съ вами бѫдѫ до колѣ тръплѭ васъ приведѣте ми и сѣмо ꙇ запрѣти емоу и҃с и изиде из него бѣсъ ꙇ҅ исцѣлѣ отрокъ томь часѣ Тогда пристѫпьше оученици и҃сви единомоу рѣшѧ по чьто мꙑ не възмогомъ изгънати его ꙇ҃с же рече имъ за невѣръство ваше аминь бо г҃лѭ вамъ аще имате вѣрѫ ѣко зръно горюшъно речете горѣ сеи прѣиди отъ сѫдѣ тамо ꙇ прѣидетъ ꙇ ничтоже не възможъно бѫдетъ вамъ родъ же сь не исходитъ тъкмо молитвоѭ и постомь Живѫштемъ же имъ въ галилеи рече имъ и҃съ прѣданъ иматъ бꙑти с҃нъ ч҃лвчскꙑ въ рѫцѣ ч҃лвкомъ ꙇ оубиѭтъ і и трети день въстанетъ Ꙇ скръбьни бꙑшѧ ѕѣло Пришедъшемъ же имъ въ каферънаоумъ пристѫпишѧ приемлѭщеи дидрагма къ петрови и рѣшѧ оучитель вашъ не даетъ ли дидрагма рече еи ꙇ егда вьниде въ домъ вари и҃с г҃лѧ что ти сѧ мьнитъ симоне ц҃сри земьсции отъ кꙑхъ приемлѭтъ дани ли кинсь отъ своихъ ли с҃нвъ ли отъ тоуждихъ ꙇ рече емоу петръ отъ тоуждиихъ рече емоу и҃с оубо свободьни сѫтъ с҃нве нъ да не съблазнимъ ихъ шедъ въ море въвръѕи ѫдицѫ ꙇ ѭже имеши прѣжде рꙑбѫ вьзьми и отвръзъ оуста еи҅ ꙇ обрѧштеши статиръ тъ въземъ даждъ имъ за мѧ и за сѧ Въ тъ часъ пристѫпишѧ оученици къ и҃сѵ г҃лште кто оубо болеи естъ въ ц҃сртви н҃ебсцѣе҅мь ꙇ призъвавъ и҃съ отрочѧ постави е по срѣдѣ ихъ и рече аминь г҃лѭ вамъ аще не обратите сѧ и бѫдете ѣко дѣти не имате вьнити въ ц҃срствие н҃ебское ꙇже бо сѧ съмѣритъ ѣко отрочѧ се тъ естъ болеи въ ц҃срствии н҃бсцѣемъ Ꙇ҅ иже колижъдо прииметъ отрочѧ таково едино въ імѧ мое мене приемлетъ ꙇ иже аще скандалисаетъ единого отъ малꙑхъ сихъ вѣроуѭщихъ въ мѧ оунѣе емоу естъ да обѣсѧтъ жръновъ на вꙑи его осьльскꙑ ꙇ потопѧтъ і въ пѫчинѣ морьстѣи҅ Горе вьсемоу мироу отъ сканъдѣлъ неволѣ бо естъ прити сканьдаломъ обаче горе ч҃лкоу томоу имьже сканьдаль приходитъ Аште ли рѫка твоѣ ли нога твоѣ съблажнѣетъ тѧ отъсѣци и и отъвръѕи отъ себе добрѣа ти естъ вънити въ животъ хромоу ли бѣдъноу неже дьвѣ рѫцѣ и дъвѣ ноѕѣ имѫштю въвръженоу бꙑти въ огнь вѣчънꙑ ꙇ аште око твое съблажнаатъ тѧ ꙇзьми е и връѕи отъ себе добрѣа ти естъ съ единѣмь окомь вь животъ вьнити неже дьвѣ очи имѫштю въвръженоу бꙑти въ ꙉеонѫ огньнѫѭ҄ Блюдѣте сѧ и не родите о единомъ отъ малꙑхъ сихъ г҃л бо вамъ ѣко а҃нꙉли ихъ на небесьхъ въ інѫ видѧтъ лице отъца моего н҃бскааго приде бо с҃нъ ч҃лвчскꙑ възискатъ и с҃пстъ погꙑбъшааго чъто сѧ вамъ мьнитъ аште бѫдетъ етероу ч҃лвкоу п҃ овецъ ꙇ҅ заблѫдитъ едина отъ нихъ не оставитъ ли девѧти десѧтъ и девѧти на горахъ и шедъ иштетъ заблѫждьшѧѩ и аще обрѧщетъ ѭ҄ аминь г҃лѭ вамъ ѣко радоуетъ сѧ о неи паче неже о девѧти десѧтъ и девѧти не заблѫждьшиихъ тако нѣстъ волѣ прѣдъ отъцемь вашимъ н҃бскꙑимъ да погꙑбнетъ единъ отъ малꙑхъ сихъ аще же съгрѣшитъ къ тебѣ братръ твои ꙇди обличи и междю собоѭ и тѣмь единѣмь аще тебе послоушаатъ приобрѧщеши братръ твои аще ли тебе не послоушаатъ поими пакꙑ съ собоѭ единого ли два да въ оустѣхъ дъвою ли трии съвѣдѣтель станетъ вьсѣкъ г҃лъ аще же не послоушаатъ ихъ рьци ц҃ркви аште же и о цркви не родити вьчьнетъ да бѫдетъ ти ѣко ѩзꙑчьникъ ꙇ мꙑтарь аминь г҃лѭ вамъ елико аще съвѧжете на земи бѫдетъ съвѧзано на небесехъ ꙇ елико аште раздрѣшиши на земи бѫдетъ раздрѣшено на н҃бсхъ Пакꙑ аминъ г҃л вмъ ѣко аште дъва отъ васъ съвѣштаате на земи о вьсѣкои вешти еѩже колижъдо просите бѫдетъ има отъ о҃тца моего иже естъ на небесьхъ ꙇдеже бо есте дъва ли трье събрани въ імѧ мое҅ тоу есмъ по срѣдѣ ихъ тъгда пристѫпь къ немоу петръ рече г҃и коль кратꙑ съгрѣшитъ братръ мои въ мѧ ꙇ отъпоуштѫ емоу до седмь кратъ ли г҃ла емоу и҃съ не г҃лѭ тебѣ до седмь кратъ нъ до седмь десѧтъ кратъ седмицеѭ҄ Сего ради оуподобило сѧ естъ ц҃срствие н҃бское ч҃лвкоу ц҃срю ꙇже въсхотѣ сътѧзати сѧ о словеси съ рабꙑ своими наченъшю же емоу сътѧзати сѧ о словеси привѣсѧ емоу длъжъникъ единъ тъмоѭ таланътъ не имѫштю же емоу въздати повелѣ г҃ъ его да продадѧтъ і и женѫ его и чѧда ꙇ вьсе елико имѣаше ꙇ отъдати й падъ оубо рабо тъ кланѣше сѧ емоу г҃лѧ г҃и потръпи на мьнѣ и вьсѣ въздамъ ти м҃илосрдвавъ же г҃ъ раба того поусти и и длъгъ отъпоусти емоу ꙇшьдъ же рабо тъ обрѣте единого отъ клеврѣтъ своихъ ꙇже бѣ длъженъ емоу сътомъ пѣнѧѕъ ꙇ имъ давлѣше и г҃лѧ даждь ми имъже еси длъженъ падъ же клеврѣтъ молѣше и г҃лѧ потръпи на мънѣ и вьсе въздамъ ти онъ же не хотѣше нъ ведъ въсади и въ темьницѫ доньдеже въздастъ емоу весь длъгъ видѣвъше же оубо клеврѣти бꙑвъша съжалишѧ си ѕѣло ꙇ пришедъше съказашѧ г҃ноу своемоу вьсѣ бꙑвъшаа тъгда призъвавъ і г҃ъ его г҃ла емоу рабе лѫкавꙑ вьсъ длъгъ твои отъпоустихъ тебѣ понеже оумоли мѧ не подобаше ли и тебѣ помиловати клеврѣта твоего ѣко и азъ тѧ помиловахъ ꙇ прогнѣвавъ сѧ г҃ь его прѣдастъ і мѫчителемъ доньдеже въздастъ вьсь длъгъ свои Тако и отецъ мои н҃бскъ сътворитъ вамъ аще не отъпоущаате кожъдо братроу своемоу отъ с҃рдцъ вашихъ ꙇ бꙑстъ егда съконьча и҃съ словеса си прѣіде отъ галилеѩ ꙇ приде въ прѣдѣлꙑ июдеискꙑ об онъ полъ иоръдана ꙇ по немь идѫ народи мъноѕи и исцѣли ѩ тоу Ꙇ пристѫпишѧ къ немоу фарисѣи искоушаѭште и г҃лѭще аште достоитъ ч҃лкоу поустити женѫ своѭ҄ по вьсѣкои винѣ онъ же отъвѣштавъ рече имъ нѣсте ли чьли ѣко сътвори и ꙇскони мѫжескъ полъ и женескъ сътворилъ естъ ꙇ рече сего ради оставитъ ч҃лкъ о҃тца своего и матерь своѭ ꙇ прилѣпитъ сѧ женѣ своеи ꙇ бѫдете оба въ плъть единѫ тѣмь же юже нѣсте дъва нъ едина плътъ еже оубо б҃ъ съчета ч҃лвкъ да не разлѫчаатъ г҃лашѧ емоу что оубо моси заповѣдѣ дати кънигꙑ распоустънꙑѩ и отъпоустити ѭ г҃ла имъ ѣко моси по жестосръдью вашемоу повелѣ вамъ отъпоустити женꙑ вашѧ ꙇскони же не бꙑстъ тако Г҃лѭ же вамъ ѣко иже аще поуститъ женѫ своѭ҄ развѣ словесе прѣлюбодѣина творитъ ѭ прѣлюбꙑ творити ꙇ҅ женѧи сѧ подъбѣгоѭ҄ прѣлюбꙑ творитъ и г҃лшѧ емоу оученици его аште тако естъ вина ч҃лкоу съ женоѭ҄ оунѣе естъ не женити сѧ онъ же рече имъ не вьси въмѣстѧтъ словесе сего нъ имъже дано естъ сѫтъ бо каженици иже из чрѣва мⷬ҇нѣ родишѧ сѧ тако ꙇ сѫтъ каженици ѩже исказишѧ ч҃лци ꙇ҅ сѫтъ каженици иже исказишѧ сѧ сами ц҃срствиѣ ради нⷠ҇скааго могꙑ вьмѣштати да вьмѣститъ Тъгда привѣсѧ къ немоу дѣти да рѫцѣ възложитъ на нѧ ꙇ помолитъ сѧ оученици же запрѣтишѧ имъ ꙇ҃с же рече имъ останѣте дѣтии и не браните имъ прити къ мьнѣ таковꙑхъ бо е҅стъ ц҃срствие н҃ебское ꙇ възложъ на нѧ рѫцѣ отиде отъ тоудѣ Ꙇ се етеръ пристѫпь рече емоу оу҅чителю благꙑ что благо сътворѭ да имамъ животъ вѣчънꙑ онъ же рече емоу что мѧ г҃леши блага никтоже благъ тъкмо единъ б҃ъ аште ли хоштеши въ животъ вьнити съблюди заповѣди г҃ла емоу кꙑѩ ꙇ҃с же рече емоу еже не оубьеши не прѣлюбꙑ сътвориши не оукрадеши не лъжесъвѣдѣтель бѫдеши чьти о҃тца и матерь ꙇ възлюбиши искрьнѣаго своего ѣко самъ сѧ г҃ла емоу юноша вьсѣ си съхранихъ отъ юности моеѩ҅ чесо есмъ еште не доконьчалъ рече емоу и҃с аште хощеши съвръшенъ бꙑти ꙇди продаждъ имѣние твое ꙇ даждъ ништиимъ ꙇ имѣти имаши съкровиште на н҃ебсе ꙇ приди въ слѣдъ мене Слꙑшавъ же юноша слово отиде скръбѧ бѣ бо имѣѩ҅ сътѧжаниѣ мънога ꙇ҃с же рече къ оученикомъ своимъ амин г҃лѭ вамъ ѣко не оу҅добь вьнидетъ богатъ въ ц҃срествие н҃бское пакꙑ г҃лѭ вамъ ѣко оудобѣе естъ вельбѫдоу сквозѣ оуши игълинѣ проити неже богатоу въ ц҃срствие б҃жие вьнити слъша????въше же оученици дивлѣахѫ сѧ ѕѣло г҃лѭште кто оубо можетъ с҃пн бꙑти възьрѣвъ же и҃с рече имъ отъ ч҃лвкъ се невъзможъно естъ а отъ б҃а вьсѣ възможъна Тъгда отъвѣштавъ петръ рече емоу г҃и се мꙑ оставихомъ вьсѣ и вь слѣдъ тебе идомъ что оубо бѫдетъ намъ ꙇ҃с рече имъ аминь г҃лѭ вамъ ѣко вꙑ шедъшеи по мънѣ въ пакꙑбꙑтии егда сѧдетъ с҃нъ ч҃лвскꙑ на прѣстолѣ славꙑ своеѩ҅ Сѧдете и вꙑ на дъвою на десѧте прѣстолоу сѫдѧште обѣма на десѧте колѣнома и҃здраилвма ꙇ вьсѣкъ иже оставитъ братриѭ҄ ли сестрꙑ ли о҃тца ли матерь ли женѫ ли дѣти ли села ли храмꙑ ꙇмене моего ради съторицеѭ приметъ ꙇ животъ вѣчънꙑ наслѣдитъ мьноѕи же бодѫтъ пръвии послѣдьнии ꙇ послѣдьнии пръвии Подобъно естъ ц҃срствие небеское ч҃лвкоу домовитоу ꙇже изиде коупъно ѵтро наѩтъ дѣлателъ виноградоу своемоу съвѣщавъ же съ дѣлателꙑ по пѣнѧзоу на день посъла ѩ въ виногⷬ҇дъ свои ꙇ ишедъ въ третиѭ годинѫ видѣ инꙑ на тръжищи стоѩштѧ праздънꙑ ꙇ тѣмъ рече идѣте и вꙑ въ виноградъ мои ꙇ еже бѫдетъ правъда дамъ вамъ они же идѫ пакꙑ же ишедъ въ шестѫѭ и въ девѧтѫѭ҄ годинѫ сътвори такожде вь единѫѭ҄ же на десѧте годинѫ ишедъ обрѣте дроугꙑѩ стоѩштѧ праздънꙑ ꙇ г҃ла имъ чъто стоите сьде весь день праздьни ꙇ г҃лашѧ емоу ѣко никтоже насъ не наѩтъ г҃ла имъ идѣте и вꙑ въ виноградъ мои ꙇ еже бѫдетъ правъда приимете вечероу же бꙑвъшю г҃ла г҃нъ винограда къ приставъникоу своемоу призови дѣлателѧ ꙇ даждь имъ мъздѫ наченъ отъ послѣдьниихъ до пръвꙑихъ пришедъше же иже въ единѫѭ на десѧте годинѫ приѩсѧ по пѣнѧзю ꙇ пришедъше пръвии мьнѣахѫ сѧ вѧште приѩти ꙇ приѩсѧ по пѣнѧзоу приемъше же ръпътаахѫ на г҃нъ г҃лѫште како сьѩ послѣдьнѧѩ единъ часъ сътворьшѧ ꙇ равънꙑ намъ сътворилъ ѩ еси понесъшеимъ тѧготѫ дьне и варъ онъ же отъвѣщавъ рече единомоу ихъ дроуже не обиждѫ тебе не по пѣнѧѕоу ли съвѣштахъ съ тобоѭ вьзьми свое и иди хоштѫ же семоу послѣдьнюмоу дати ѣко и тебѣ ꙇли нѣстъ ми лѣть сътворити въ своихъ ми еже хоштѫ аште око твое лѫкаво естъ ѣко азъ благъ есмъ тако бѫдѫтъ послѣдьнии пръвии ꙇ пръвии послѣдьнии мъноѕи бо сѫтъ зъвании мало же избъранꙑихъ Ꙇ въсходѧ и҃с въ и҃мъ поѩтъ оба на десѧте оученика единꙑ на пѫть и рече имъ се въсходимъ въ е҃рслмъ ꙇ снъ ч҃лвчскъ прѣданъ бѫдетъ архиереомъ ꙇ кънижъникомъ ꙇ осѫдѧтъ і на съмръть ꙇ прѣдадѧтъ і на порѫгание ѩ҃зкмъ ꙇ биение и пропѧтье ꙇ въ трети день вьскръснетъ Тъгда пристѫпи къ немоу мати с҃новоу зеведеовоу съ с҃ньма своима кланѣѭ҄шти сѧ ꙇ просѧшти нѣчесо отъ него онъ же рече еи чъто хоштеши г҃ла емоу рьци да сѧдете сьѣ с҃нꙑ моѣ единъ о деснѫѭ҄ тебе и единъ о шюѭ тебе въ ц҃срствии твоемъ отъвѣштавъ же и҃с рече не вѣста сѧ чесо просѧшта можета ли пити чашѫ ѭ҄же азъ имамъ пити ли кръштение еже азъ кръштаѭ сѧ кръстити сѧ г҃ласте емоу можевѣ ꙇ г҃ла има чашѫ моѭ испиета ꙇбо и крьштениемь имъже азъ крьштаѭ сѧ кръстита сѧ а еже сѣсти о деснѫ и о шѫѭ мене нѣстъ мьнѣ сего дати нъ имъже оготовано естъ отъ о҃тца моего ꙇ слꙑшавъше десѧтий негодовашѧ о обою братроу ꙇ҃с же призъвавъ ѩ рече вѣсте ѣко кънѧзи ѩ҃зкъ оустоѩтъ имъ и велиции обладаѭтъ малꙑими не тако оубо бѫдетъ въ васъ нъ іже аще хощетъ вѧштии бꙑти въ васъ да бѫдетъ вашъ слоуга ꙇ иже аще хощетъ въ васъ бꙑти прѣдьнии да бѫдетъ вашъ рабъ ѣкоже с҃нъ ч҃лвскꙑ не приде бо да послоужѧтъ емоу нъ послоужитъ и дати д҃шѫ своѭ҄ ꙇзбавление за мъногꙑ Ꙇ исходѧщю емоу отъ иерихона по немь идѫ народи мъноѕи ꙇ се дъва слѣпъца сѣдѧшта при пѫти ꙇ҅ слꙑшавъша ѣко и҃съ мимо ходитъ възъписте глаголѭшта помилои нꙑ г҃и с҃ноу д҃вдвъ народи же запрѣтишѧ има да оумлъчите она же паче въпиѣшете г҃лѭшта помилоуи нꙑ г҃и с҃ноу д҃въ ꙇ ставъ и҃съ възгласи ѣ и рече что хощета да сътворѭ вама г҃ласте емоу г҃и да отвръзете сѧ наю очи милоср҃двавъ же и҃съ прикоснѫ сѧ очию има ꙇ абье прозьрѣсте има очи ꙇ по немь идете Ꙇ егда приближи сѧ въ е҃рслмъ ꙇ приде въ витфаꙉиѭ къ горѣ елеоньсцѣ тъгда и҃с посъла дъва оученика своѣ ꙇ г҃ла има идѣта въ весь ѣже естъ прѣмо вама ꙇ абье обрѧштета осьлѧ привѧзано и жрѣбѧ съ нимь ꙇ отрѣшъша приведѣта ми е ꙇ аще речетъ кто вама что речета ѣко г҃ь трѣбоуетъ ею ꙇ абье же посълетъ ѣ Се же вьсе бꙑстъ да събѫдетъ сѧ реченое п҃ркмъ г҃лѭщемъ ръцѣте дъщери сионовѣ се ц҃сръ твои грѧдетъ тебѣ кротокъ и вьсѣдъ на осьлѧ ꙇ жрѣбѧ с҃на ѣрьмьнича Шедъша же оученика и сътворьша ѣже повелѣ има и҃с привѣсте осьлѧ и жрѣбѧ ꙇ възложишѧ връхоу ризꙑ своѩ ꙇ вьсѣде връхоу ихъ мъножѣише же народи постълашѧ ризꙑ своѩ по пѫти дроузии же рѣзахѫ вѣтви отъ дрѣва и постилахѫ по пѫти народи же ходѧштеи прѣдъ нимъ ꙇ вь слѣдъ зъваахѫ г҃лѭште Ѡ҅санна с҃нови давꙑдовоу б҃л҃гослвнъ грѧдꙑ въ імѧ г҃не ѡ҅санна въ вꙑшъниихъ ꙇ въшедъшоу емоу въ иероусалимъ потрѧсе сѧ весь градъ г҃лѧ кто сь естъ народи же г҃лаахѫ ѣко сь естъ и҃с пророкъ ꙇже отъ назарета галилеискааго ꙇ вьниде и҃с въ ц҃рквъ б҃жиѭ҄ ꙇ изгъна вьсѧ продаѭштѧѩ ꙇ коупоуѭштѧѩ въ ц҃ркве ꙇ дъскꙑ тръжьникъ испровръже ꙇ сѣдалишта продаѭштихъ голѫби ꙇ г҃ла имъ писано естъ храмъ мои храмъ молитвѣ наречетъ сѧ вꙑ же сътвористе и врътъпъ разбоиникомъ Ꙇ пристѫпишѧ къ немоу хроми и слѣпии въ ц҃ркве и исцѣли ѩ҅ Видѣвъше же арьхиереи и кънижьници чюдеса ѣже сътвори ꙇ отрокꙑ зовѫщѧ въ ц҃ркве ꙇ г҃лѭштѧ Ѡ҅санна с҃нови д҃вдвоу негодовашѧ и рѣшѧ емоу слꙑшиши ли что сии г҃лѭтъ ꙇ҃с же рече имъ ей нѣсте ли чьли николиже ѣко из оустъ младьнечь и съсѫштихъ съвръшилъ еси хвалѫ ꙇ оставль ѩ изиде вънь из града въ витаниѭ ꙇ въдвори сѧ тоу Ютро же възвраштъ сѧ въ градъ възалка ꙇ оузьрѣвь смоковьницѫ единѫ при пѫти приде къ неи ꙇ ничъсоже не обрѣте на неи тъкмо листвье едино ꙇ г҃ла еи да николиже плода отъ тебе не бѫдетъ въ вѣкъ ꙇ абье исъше смоковьница ꙇ видѣвъше оученици дивишѧ сѧ г҃лште како абье оусъше смоковьніца Отъвѣщавъ же и҃с рече имъ аминь г҃лѭ вамъ аще имате вѣрѫ и не оусѫмьните сѧ не ткмо смоковьничъное сътворите нъ аште и горѣ сеи речете двигни сѧ ꙇ въвръѕи сѧ въ море бѫдетъ ꙇ вьсего егоже въспросите въ молитвѣ вѣроуѭще приимете ꙇ егда приде въ ц҃рквъ пристѫпишѧ къ немоу оучѧщю архиереи҅ и старьци людьстии г҃лще коеѭ властиѭ си твориши ꙇ кто ти дастъ область сиѭ҄ отъвѣштавъ же и҃с рече имъ въпрошѫ вꙑ и азъ единого словесе еже аште речете мънѣ и азъ вамъ рекѫ коеѭ властиѭ си творѭ҄ кръщение иоаново отъ кѫдѫ бѣ 