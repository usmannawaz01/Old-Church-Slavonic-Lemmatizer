нашъ ѥ҅же срѣдьн҄ѫѭ̑ стѣнѫ враждꙑ раꙁори и҅ ѥ҅гоже дѣлꙗ съ о҅ть҆цемь и҅ съ творь҆цемъ прѣжде ꙁьлѣ о҅стѫпивъше сь҆мирени бꙑхомъ Ни ли ꙁахариꙗ свꙙтꙑи҆мъ доухомъ прѣжде проповѣда радость҆ сиѡ̑ноу радоуи҅ сꙙ глагол҄ꙙ ꙁѣло дь҆шті сиѡ̑нꙗ проповѣдаи дь҆шти и҅е҅роусалимлꙗ се цѣсарь҆ твои грꙙдетъ ти правь҆дивъ и҅ съпасаѧ тъ кротъкъ и҅ вь҆сѣдъ на о҅сь҆лꙙ и҅ жрѣбꙙ о҅сь҆лꙙтино не и҅маши ли о҅чию̑ своѥю̑ прореченааго сь҆вѣдѣтелꙗ нѣси ли ѥ҅же прорицаѥ҅мо слꙑшалъ то же прѣди стоѧ҅ште видиши нѣ ли коупно съ словесꙑ дѣло пришъло то нѣ ли кротъкъ нѣ ли правь҆денꙿ нѣ ли съпасаѧ нѣ ли вь҆сѣлъ на о҅сь҆лꙙ ни ли нанѣмь҆ ѧ҅ꙁꙑци свѣтло миръ҆ проповѣдаѭ̑тъ не приносꙙтъ ли ѥ҅моу хвалꙑ дѣти старчъ о̑умъ и҅мѣѭ̑штъ дѣти хвалѫ приносꙙтъ да вь҆се ꙁаскопиѥ тъште слово покажетъ неприꙗ҅ꙁни ѥ҅лма бо ремь҆ствомъ нѣкꙑи҅мъ и҅ о̑угождении҅мъ сеѧ҆ жиꙁни любо и҅ ꙁъло хотꙙштꙙ сътворити хвалѫ приносити славꙙштꙙѧ поштꙙдитъ владꙑцѣ младеништъ бо ѥ҅сть҆ство не вѣстъ пронꙑриꙗ ни проскоупь҆ства и҅мѣти ни работаѥ҅тъ страсти ль҆сти нъ ꙗ҅коже и҅мъ свꙙтааго доуха даръ въ о̑уши въложитъ сице сии҆ ст꙯ааго доуха даръ въ о̑уши въ о̑уши въложитъ сице сии чоудодѣа҅ниѥ хвалꙙтъ дѣти дарꙑ приносꙙтъ да вь҆си дѣлесемъ навꙑкнѫтъ ꙗ҅ко не ѥ҅же прѣтрѣбивъ о̑умъ и҅мѣѭ̑тъ ти любиви сѫтъ пь҆рѣмь҆ и҅ хотꙙтъ стоудъ и҅мѣти тѣмь сꙙ таи҅нꙑи҆ подаѥ҅тъ даръ нъ и҅же чистомъ о̑умомь҆ и҅ неꙁълобивомъ срь҆дь҆цемъ приходꙙтъ тѣмꙿ сꙙ благочь҆стиа҆ о҅тъкриваатъ раꙁоумъ ѥ҅же бо вꙑше пꙑтаниꙗ ѥ҅стъ ти кꙿто хоштетъ о҅ томь҆ пꙑтати ноудꙙ сꙙ а҅ не по свꙙтꙑи҅мъ ходꙙ словесемь҆ то и҅ ѥ҅сть҆ствиꙗ҆ а҅ словеса и҅миже сꙙ кꙑчитъ горꙿко прѣтръгнетъ и҅ богословь҆нааго о҅хоулитъ ꙁакона и҅ бь҆шиѭ̑ ѥ҅го о҅хоулитъ и҅ пꙑтаѥ҅мꙑѧ гонеꙁнетъ свꙙтости дѣти хвалѫ приносꙙтъ да родител҄ь о҅бличꙙтъ беꙁакониꙗ и҅ вѣроуѭ̑штии҅хъ о҅бновꙙтъ богопоꙁнаниѥ ѥ҅лико бо прѣдолѣваатъ о̑умоу и҅ навꙑкнѫтъ нелѣпо мꙑслиѭ̑ мь҆нога вѣсть҆ трѣбѣ ст꙯а а҅ ꙗ҅же въ чистѣхъ срь҆дьцихъ бе скврънꙑ витаѥ҅тъ тѣми и҅нѣмъ и҅стинь҆нꙑи҆ ꙗ҅вь҆ꙗ҅тъ раꙁоумъ тꙑ же и҅ лаꙁара не видиши въставь҆ша о҅тъ гроба и҅ мрь҆твааго съ живꙑи҅ми сѫшта и҅ на вечерн҄и съ господь҆н҄и вь҆ꙁлежꙙшта нъ о̑укроѧ мрьтвааго рѣшиши а҅ своѥ҅го невѣрь҆ства не рѣшиши и҅ гробънъи҆ камꙑ о҅тъвалꙗѥ҅ши а҅ ꙁависти доушꙙ своѥ҅ѧ҆ гории творꙙшта ти гнои҆ не и҅скꙑдаѥ҅ши и҅ а҅да видиши господь҆скомь повелѣнии҅мь҆ четврь҆тодь҆нь҆на и҅ꙁдаѭ̑шта тоже тꙑ на о̑убиѥ҅ниѥ҆ и҅ въскрѣсивь҆шаа҅го пророкꙑ о̑убивъшꙙѧ рѫкꙑ о҅стриши ҆Ѡ веле великоѥ҆ несьмꙑшл҄ениѥ҆ ҆Ѡ веле великоѥ҆ неи҅цѣлимоѥ о̑ужесточениѥ҆ на толико ли беꙁакониѥ о҅братишꙙ о̑умъ да о҅тъ н҄ихъже бѣ вѣровати лѣпо не вѣроуѭ̑тъ и҅хъже дѣл҄ьма хвалити хоулꙙтъ о н҄ихъже славити и҅ величати не блажꙙтъ о҅ н҄ихъже пѣти и҅ благодѣть҆ въꙁдаꙗ҅ти коудꙙтъ и҅ богосварници бꙑваѭ̑тъ сице бо о҅бои҅хъ беꙁоумиѥ҆ сице и҅хъ гръждениѥ о̑удръжаниꙗ о̑умꙑ бо и҅хъ прѣль҆штениꙗ мечъ тъштанию̑ о̑упоивъ не дастъ о̑умъноуо̑умоу о҅чеси сквоꙁѣ пролиꙗ҅въшии҅ сꙙ на н҄емь҆ ть҆мѣ проꙁь҆рѣти ти на и҅стиннꙑѧ ꙁарꙙ вь҆ꙁь҆рѣти сицевъ недѫгъ фарисеи҆ и҅ книжь҆никъ и҅же прѣжде ꙁъваниꙗ чътѫтъ и҅ нарицати сꙙ о̑учител҄емъ величаѭ̑тъ сꙙ и҅ широтоѭ̑ подрагъ мь҆нꙙште сꙙ ꙁаконъ съхранꙙште величаѭ̑тъ а҅ ничꙿсоже и҅стинꙑ никакоже и҅мѣѭ̑ште ни благочь҆стиꙗ ѥ҅дногоже словесе творꙙште Сицевъ о҅стенъ ꙁависти ѥ҅днѫ бо въглѫби ѭ̑ въ доуши и҅ вь҆сего чловѣка о̑уꙗ҅ꙁви и҅ о҅ добрѣ пешти сꙙ силѫ раꙁори и҅ чоувъства ꙗ҅же сѫтъ наи҅трѣбь҆ши пѫти о̑учению̑ ꙁѣло лютѣ прокоуди ни раꙁоумѣти ѥ҅же на подобѫ ни памꙙтиѭ̑ слоухъ о̑утврь҆ждаѧ ни чисто глꙙдати даѧ видимꙑи҅хъ Мꙑ же о̑убѣжимъ вь҆ꙁлюбь҆ѥ҅нии҆ доуши прокоудьнꙑи҅хъ страстии҆ сихъ бѣжимъ кꙑчениꙗ ѥ҅гоже дѣлꙗ прь҆воѥ сьпаде старѣи҅шина беспль҆тънꙑи҅хъ бѣжимъ ꙁависти а҅ште и҅ ничь҆соже дѣл҄ѣ нъ творꙙштоуо̑умоу прокоуда бꙑваѥ҆тꙿ а҅ште и҅ малꙑ сь҆гнѣваа҅тъ ѥ҅моуже ꙁавидитъ бѣжимъ кꙑчениꙗ и҅ славꙑ и҅мже и҅стинꙑ постижениѥ҆ прогонимо ѥ҅стъ бѣжимъ нео̑уподарениꙗ҆ и҅ хоулꙑ то бо старѣи҅шинꙑ жь҆рьцемъ и҅ книжници жидовь҆сти на христоса о̑убиѥ҅ниѥ въꙁбѣсишꙙ се старѣишинꙑ жърцемъ и҅ кн҄ижь҆н҄икомъ беꙁоумь҆нѣи҅шꙙ младень҆цемь҆ сь҆твори да не подражаи҅мъ жидовь҆ска ѫ҅родь҆ства нъ дѣть҆скоу поꙁавидимъ благодарению̑ не старь҆ць҆ богодарению̑ нъ младеништъ богословь҆ѥ҅нию̑ не ꙁависть҆ливꙑи҅хъ невидѣнию̑ нъ хвалꙙштии҅хъ богопоꙁнанию̑ не о̑убои҅цъ неприꙗ҅ꙁнь҆ствоу нъ младꙑи҅хъ беꙁълобию̑ Бѫдѣмъ и҅ мꙑ а҅кꙑ дѣти господь҆ бо рече а҅ште не о҅братите сꙙ и҅ бѫдете а҅кꙑ дѣти не вь҆нидете вь҆ цѣсарь҆ство небесь҆ноѥ҆ бѫдѣмь҆ дѣти бе ꙁълоби ничсоже ꙁъла ни лютесе на доуши пишѫште нъ вь҆сеѭ̑ чистотоѭ̑ и҅ ꙁъла кромѣ сѫшта ꙁнамениꙗ҆ благочъ҆стънѫѭ̑ вѣрѫ приѥмь҆ѭ̑шти и҅ пишеми да вьнидемъ вь цѣсарь҆ствиѥ҆ небесь҆ноѥ҆ принесѣмъ вѣи҆ѥ господеви милости и҅ чловѣколюбь҆ствиꙗ да вь҆нидемъ въ цѣсарь҆ство небесь҆ноѥ҆ сь҆рꙙштамъ ѥ҅го и҅дѫшта на жрѣбꙙти и҅ жидовъско о҅бличаѭ̑шта беꙁоумиѥ҆ а҅ странамъ даѭ̑шта свꙙтость҆ сърꙙштамъ ѥ҅го стел҄ѫште котꙑгꙑ како ѥ҅же ништии҆мъ постилати самъ бо на себѣ ништетѫ приѧ҆ и҅ вь҆пиѥ҅тъ поне сътвористе ѥ҅дномоу сихъ малꙑи҅хъ братиѧ моѥ҅ѧ҆ мь҆нѣ сътвористе ҆Ѡ чловѣколюбь҆ствь҆наа҅го и҅ свꙙтааго гласа мь҆нѣ рече котꙑгꙑ постилаѥ҅ши ѥ҅гда ништѧѧ҆ о҅дѣваѥ҅ши мене съгрѣваѥ҅ши ѥ҅гда сихъ горькꙑѧ стоудени и҅ болѣꙁни о̑урѣшиши постелꙗмъ ѥ҅моу котꙑгꙑ да сь҆ дѣть҆ми намъ бѫдетъ вь҆пити пространь҆ство ҆Ѡсанꙿна въ вꙑшь҆н҄ихъ благословь҆ѥ҅нъ грꙙдꙑи҆ въ и҅мꙙ господь҆н҄е благословь҆ѥ҅нъ грꙙдꙑи҆ рѫцѣ на крь҆стѣ пропꙙти и҅ странꙑ къ себѣ си съвъкоупи благословь҆ѥ҅нъ грꙙдꙑи҆ а҅да съвꙙꙁана покаꙁати а а҅дама о҅тъ ѫ҅ꙁъ о҅трѣшити и҅ падениꙗ вь҆ставити благословь҆ѥ҅нъ грꙙдꙑи҆ мѫчению̑ дръжавѫ сътрътъ а҅ простꙑн҄ѫ на се пришъдъї пода благословь҆ѥ҅нъ грꙙдꙑи҆ а҅дова селишта и҅спраꙁнитъ а҅ небесь҆на жилишта многꙑи҅хъ съпасаѭ̑штихъ сꙙ и҅спль҆нитъ благословь҆ѥ҅нъ грꙙдꙑи҆ жрътвѫ собоѭ̑ ꙁа нꙑ принесетъ и҅ вьсꙙ о҅цѣстити грѣхꙑ и҅ сь҆ о҅тьць҆мь҆ сꙑ състрои҅ти благословь҆ѥ҅нъ грꙙдъи҆ съмрь҆ти проклꙙтъ а҅ въскръсениꙗ҆ намъ о҅бновитъ работꙑ и҅ꙁбавитъ а҅ сꙑнобожь҆ствиꙗ҆ податъ Твоѥ҅ бо то г꙯и сътворь҆шааго и҅ о҅тъ не сѫштии҅хъ насъ сь҆ставь҆ша и҅ съплескавъша и҅ падъшꙙ пакꙑ и҅ съкроушеномъ бꙑвъшемъ въставити и҅ съплескати твоѥ҅го то ѥ҅стъ чловѣколюбьствиꙗ҆ ꙁаблѫдивъшааго вь҆ꙁискаа҅тъ и҅ о҅тъ ꙁаблѫждениꙗ о҅братити и҅ прь҆вааго мѣста достои҅но сътворити твои҅ бо людиѥ҅ мꙑ и҅ о҅вь҆цꙙ паствинꙑ твоѥ҅ѧ҆ и҅ тебѣ вь҆си въсланꙗѥ҅мꙿ сꙙ и҅ тебѣ славѫ и҅ благодарениѥ҆ въꙁдаѥ҅мъ коупꙿно съ о҅ть҆цемъ и҅ съ свꙙтꙑимъ доухомь҆ ѥ҅дносѫштьнѣи҆ и҅ животворꙙштии҆ и҅ вседръжꙙштиї трои҅ци нꙑн҄ѣ и҅ присно и҅ вь вѣкꙑ вѣкомь҆ а҅мин їѡ̑а҅нна а҅рхие҅пискоупа костантинꙗ града ꙁлатоо̑устааго слово о҅ смокви вь҆ великꙑи҆ въ понедѣл҄ьникъ Око о̑убо видꙙ и҅ли дѫбъ цвѣть҆чанъ и҅ли и҅сточникъ силно текѫштъ тѣмь҆ видѣнии҅мъ тамо сꙙ влѣчетъ и҅ срь҆дь҆чь҆нꙑи҆ о̑умъ прѣвраштаа҅тꙿ тамо такожде и҅ о̑ухо слꙑшꙙ словесꙑ дѣа҅ниꙗ и҅ повѣсти къ тѣмъ мꙑсль҆ си прость҆ретъ ꙗ҅ко бꙑти такомоу тѣлесемь на томь҆ мѣстѣ а҅ мꙑслиѭ̑ на о҅номь҆ и҅ждеже слово повѣстиѭ̑ наꙁнамена дѣло сице и҅ мьнѣ нꙑн҄ꙗ сълоучи сꙙ вь҆ꙁлюбь҆ѥ҅ниѥ҆ слꙑшꙙ бо е҅уа҅гг҄елиста съповѣдаѭ̑шта ꙗ҅же вь҆ виѳании҆ бꙑшꙙ христосомъ дѣлеса о҅ смокви сь҆де ѥ҅смъ дѣлесемь҆ а҅ о̑умомꙿ себе си тамо сѫшта творѫ и҅ мь҆н҄ѫ сꙙ нꙑн҄ꙗ вь҆ слѣдꙑ и҅дꙑ владꙑкꙑ и҅соуса и҅ видꙙ смокве Прѣжде господь҆ска ꙁапрѣштениꙗ҆ проꙁꙙбъшѫ и҅ свѣть҆лѫ а҅ по господь҆стѣ ꙁапрѣштении҆ и҅ дрꙙхло и҅ соухо ꙁао̑утра бо рече їс꙯ и҅дꙑ въ градъ въꙁаа҅лꙿка и҅ видѣвъ смокве приде кꙿ н҄еи҆ и҅ ничсоже о҅брѣте на н҄еи҆ раꙁвѣ листвиѥ҆ ть҆чь҆ѭ̑ и҅ рече ѥ҅и҆ не бѫди кꙿ семоу плодъ о҅тъ тебе вь҆ вѣкꙑ и҅ тоу а҅биѥ҆ о̑усъхнѫ се вамъ нꙑнꙗ почꙿтено бꙑстъ прѣжасаѥ҅тъ мꙙ дѣло дѣлитъ ми сꙙ о̑умъ ѥ҅гда бо хоштѫ повѣстьнаꙗ съкаꙁати дѣлеса тоу а҅биѥ҆ съ видомъ чоудеса к н҄имь привлѣкѫтъ сꙙ и҅ ꙗ҅коже а҅ште кꙿто видитꙿ вѣдро ꙁлато и҅мѣѭ̑ште ѫ҅тръ камение҆ чь҆сть҆ноѥ҆ носꙙште на себѣ си таи҅на написана хоштетъ вѣдро видѣти бль҆штаниꙗ дѣл҄ьма ставьꙗѥ҅тъ сꙙ пакꙑ о҅ ѫ҅трь҆н҄ии҅мъ камении҆ тъштитъ бо сꙙ и҅ камень҆нѫѭ̑ видѣти добротѫ и҅ ѥ҅же на н҄емь҆ писано таи҅ноѥ҆ о̑увѣдѣти сице и҅ а҅ꙁъ видѣвъ дѣлесе повѣсть҆ свѣтълѫ и҅ добрѫ сѫштѫ тамо дръжѫ о̑умъ си вь҆спꙙть҆ влѣкѫ же сꙙ пакꙑ доуховь҆нꙑи҅мъ видомъ не раꙁоумѣти чоудесъ ꙁао̑утра бо рече їс꙯ мимои҅дꙑ въ градъ въꙁалка ѡ̑ несъкаꙁаѥ҅ма҅аго и҅ несь҆вѣдомааго таи҅наа҅го въꙁалка кръмꙙи вь҆сь҆ миръ и҅же о҅тъ пꙙти хлѣбъ пꙙтъ тꙑсѫшть҆ до сꙑти накрь҆ми тъ же въꙁалка и҅же о̑умꙑшл҄ении҅мъ ѥ҅днѣмъ водѫ на вино прѣтвори ти въꙁалка и҅же о҅тъ кала живѣ о҅чи сътвори въꙁалка и҅же по пѣнамъ влънънꙑи҅мъ ходи и҅ ногоу въ водѣ не о҅мочи въꙁалꙿка и҅же доушꙙ и҅с тѣлесъ и҅ꙁводитъ и҅ пакꙑ въводитъ сь҆ словесемь то како глагол҄етъ и҅саи҆ꙗ б꙯ъ вѣчь҆нꙑи҆ не въꙁалꙿчетъ ни трꙋдитъ сꙙ х꙯с же богъ вь҆сѣчь҆скꙑ нѣкде вѣроуѭ̑штоуо̑умоу глагол҄ѫштоуо̑умꙋ и҅спрь҆ва бѣ слово и҅ слово бѣ о̑у бога и҅ б꙯ъ бѣ слово како о̑убо вь҆ꙁалка богъ нъ въꙁалка робиѥ҅мъ о҅браꙁомъ прѣкръми же пꙙть҆ тꙑсꙙшть҆ ꙗ҅коже вь҆ н҄емь҆ властель҆ско хотѣниѥ҆ приде къ смокви видимꙑи҆ чловѣкъ бѣ же вь҆сь҆жде ѥ҅же на н҄емъ раꙁоумѣѥ҅моѥ божь҆ство видѣ смокве а҅кꙑ чловѣка бесплодь҆на о̑усоуши ѭ̑ словомь҆ а҅кꙑ богъ рече не бѫди кꙿ семоу о҅тъ тебе плода вь҆ вѣкꙑ и҅ дѣло вь҆ слѣдъ и҅дѣа҅ше и҅ тоу а҅биѥ҆ смокꙑ сь҆хнѣа҅ше слово чловѣчь҆ско нъ дѣло божь҆ско нъ велми трѣбѣ и҅скати вь҆ꙁлюбь҆ѥ҅нии҆ вида смоковь҆нааго о҅тъ многꙑи҅хъ съкаꙁано ꙗ҅коже мь҆нѣ сꙙ мь҆нитъ нъ не по їстинѣ о҅баче прѣжде варивъшии҅хъ вамъ бесѣдоуѥ҅мъ съкаꙁаниꙗ҆ и҅ о҅ н҄емь҆же мꙑ троудили сꙙ прѣди принесемъ бѣдно бо раꙁоумѣти въ повѣсти писмень҆нѣи҆ лежꙙи҆ о̑умъ вь҆ велицѣ глѫбинѣ и҅мѣѧ҆ съкръвенꙿ таи҅наа҅го сь҆ꙗ҅ниꙗ҆ каꙗ҅ бо бѣ бѣда словомъ и҅съхнѫти смокви а҅ не словомъ плода и҅мѣти ѥ҅же бо словомъ и҅соуши ѭ̑ можаа҅ше и҅ словомъ плодънѫ сътворити чꙿто ли съгрѣши смокꙑ а҅ште кто речетъ ѥ҅гда не бѣ ѥ҅и҆ врѣмене маркоу е҅уа҅гг҄елистоу глагол҄ѫштоу ꙁимѣ бꙑти въ то врѣмꙙ и҅ а҅ште не коѥ ѥ҅стъ таи҅ноѥ чловѣкъ дѣл҄ьма о҅ н҄еи҆ творимо о҅брꙙштетъ сꙙ и҅ господꙿ по ѥ҅дномоу о҅браꙁоу хвалимъ о̑убо ꙗ҅ко словомъ о̑усоуши ꙁаꙁорь҆нъ же ꙗ҅ко беꙁ оума ѭ̑ проклꙙ нъ҆ лѣпо ѥ҅стъ раꙁоумѣти о҅ семъ вь҆ꙁлюбь҆ѥ҅нии҆ чии҆ о҅браꙁъ принесе смокви не бо бѣ никоѥ҅же христосомъ бꙑваѥ҅моѥ дѣло ѥ҅же и҅ не и҅мѣа҅ше таи҅нааго чловѣкъ дѣл҄ьма творимаа бъшъѭ̑ бо ниѥ҅дноже бѣ о҅ть҆ н҄его сътворено дѣло ѥ҅же нѣстъ дѣло о̑успѣшъно ни ѥ҅дно ѥ҅же не вь҆пиꙗ҅ше и҅стинѫ ни ѥ҅дино ѥ҅же не къ небесь҆ноуо̑умоу приѧ҅тию̑ подвигнѣа҅ше о̑умъ Сеи҅ смокви мноꙁи съкаꙁател҄е рѣшꙙ о҅ жидовь҆стѣ съборѣ приложенѣ бꙑти къ н҄еи҅же рече приде господь҆ и҅штꙙ на н҄еи҆ плода вѣрꙑ и҅ не о҅брѣте на н҄еи҆ нъ тъчиѭ̑ и҅ словесꙑ пророчь҆скꙑи҅ми и҅ ꙁаконънꙑи҅ми а҅кꙑ листвиѥ҅мь҆ красꙙште сꙙ тѣмь҆ и҅ о̑усоуши ѭ̑ рекꙑ не бѫди къ семоу плодъ о҅тъ тебе вь҆ вѣкꙑ нъ а҅ꙁъ съкаꙁанию̑ семоу тъштѫ сꙙ въпрѣкꙑ глаголати въꙁлюбь҆ѥ҅ниѥ҆ не бо сице ѥ҅стъ и҅стина раꙁоумъ како бо проклꙙ господь҆ глагол҄ꙙи҆ благословествите а҅ не кль҆нѣте како ли и҅ съборъ проклꙙ и҅ о̑усоуши глагол҄ꙙи҆ не приде сн꙯ъ чловѣчь҆скꙑи҆ погоубитъ нъ въꙁискатъ и҅ съпастъ погꙑбь҆шеѥ҆ ҅Аште ли кто ѥ҅ште вь҆прѣкꙑ глагол҄етъ и҅ пь҆ритъ сꙙ глагол҄ꙙ жидовьстѣ съборѣ приложенѣ бꙑти смокви вѣштаї како и҅с корениꙗ о̑усъхꙑи҆ съборъ сладъкаа҅го павла прорасти бѣ и҅ а҅к҄ула и҅ приск҄ула и҅ мноꙁи и҅ни и҅ и҅нѣхъ по рꙙдоу нꙑнꙗ и҅менъ множь҆ства дѣл҄ьма словесъ миноуѭ̑ глаголати и҅ ꙗкоже ні бъшъѭ̑ о҅търинѫ люди жидовъскꙑ г꙯ь сьвѣдѣтел҄ьствоуѥ҅тъ ми павьлъ глагол҄ꙙ глагол҄ѫ о̑убо дѣѣ҅ши о҅ть҆ринѫ люди своѧ господь҆ не бѫди не бо нъ и҅ а҅ꙁъ и҅ꙁдраи҅л҄итѣнинъ ѥ҅смъ о҅тъ сѣмене а҅враа҅мь҆ꙗ племене вень҆ꙗ҅минꙗ не о҅ть҆ринѫ господь҆ людии свои҅хъ нъ и҅ съпасениѥ людь҆мъ тѣмъ вь҆ послѣдь҆н҄ꙙѧ дь҆ни о҅бѣшта ѥ҅же глагол҄етъ ѥ҅гда конь҆цъ ѧ҅ꙁꙑкъ вь҆лѣꙁетъ тъгда вь҆сь и҅ꙁдраи҅л҄ь сьпасетъ сꙙ ҅Аште бо и҅ боꙁи враꙁи бꙑшꙙ жидове насъ дѣл҄ьма бꙑшꙙ да мꙑ тѣхъ о҅слоушаниѥ҅мъ съмилимъ сꙙ ꙗ҅коже сьвѣдѣтел҄ьствоуѥ҅тъ ми павь҆лъ глагол҄ꙙ по благовѣштению̑ рече враꙁи васъ дѣл҄ьма и҅ по и҅ꙁбь҆ранию̑ вь҆ꙁлюбь҆ѥ҅нии҆ о҅ть҆цъ дѣл҄ьма бес каꙗ҅ꙁни дарове и҅ꙁбавь҆ѥ҅ниѥ свꙙто вь҆ꙁискати о̑убо лѣпо вь҆ꙁлюбь҆ѥ҅нии҆ словесе ѥ҅же о҅ смокꙿви чии҆ принесе о҅браꙁъ Нъ а҅ште тꙑ а҅даме помꙙнеши ѥ҅гда въ породѣ о҅бнажа коѥ҅го дѫба листвиѥ҆ вь҆ꙁь҆мъ и҅ съшивъ себѣ си о҅деждѫ сътвори о̑уꙁь҆риши како въ правь҆дѫ ѭ̑ о̑усоуши не то ли листвие смоквино вь҆ꙁьмъ свои стоудъ покрꙑваа҅ше приде о̑убо господь҆ и҅ ꙗ҅же ѥ҅ште въ тꙙ вь҆ниде смокви тоѧ стꙑдь҆ка покровишта словесемъ о̑усоуши о҅тънꙙ ти о̑убожь҆ство и҅ дастъ ти богать҆ство о҅тънꙙ ти стоуда покровишта и҅ дастъ ти а҅кꙑ снѣгъ о҅деждѫ водоѭ̑ и҅ доухомь҆ и҅стьканѫ о̑усоуши листвиѥ смокꙿви и҅ въꙁдастъ ти и҅ꙁноурениꙗ доушꙙ каꙗ҅ и҅ꙁноурениꙗ҆ ꙗ҅же ꙁмиꙗ и҅ꙁноури въ породѣ сь а҅гг҄елꙑ равънѫѭ̑ жиꙁнь҆ породь҆нѫѭ̑ пиштѫ неи҅стьлѣниꙗ о҅деждѫ нъ о҅братимъ сꙙ на начꙙтъкъ ꙁао̑утра рече въсходꙙ въ градъ їс꙯ въꙁалка ꙁао̑утра ѥ҅гда ношть҆ прѣль҆сти мимои҅де и҅ нао̑утриꙗ х꙯с вь҆скрь҆сениꙗ свѣтъ просвѣти мирови о̑утриꙗ҅ бо х꙯с ꙗ҅коже рече пророкъ а҅кꙑ о̑утриѥ готово о҅брꙙштемъ ѥ҅го ꙁао̑утра въсходꙙ въ градъ їс꙯ ꙁао̑утра ѥ҅гда ть҆мь҆наа сь҆мрь҆ть҆ свѣтомъ славꙑ христосовꙑ и҅ꙁгꙑбе и҅ ꙁлатꙑѧ ꙁарꙙ правь҆дь҆ноѥ сль҆нь҆це въ о҅тьмн҄енꙑи҅хъ срь҆дь҆цихъ просвѣти ꙁаоутра ѥ҅гда топлꙑ ꙁарꙙ божь҆ства прострѣ и҅ о҅мрь҆твѣвъшꙙ диꙗ҅воломъ доушꙙ растопи нѣстъ ѥ҅же о̑укрꙑѥ҅тъ топлотꙑ ѥ҅го стоуденꙑи҅мъ бо грѣхомъ диꙗ҅волъ чловѣчь҆ска срь҆дьца о̑умрꙿтви тѣмь҆ пророкъ молꙗше сꙙ глагол҄ꙙ раждьꙁи и҅стесѣ мои и҅ срь҆дь҆це ми стоудениѭ̑ бо нечь҆стиꙗ҆ вь҆се чловѣчь҆ство о̑увꙙꙁано бѣа҅ше тѣмь҆ вь҆си пророци коупꙿно молꙗхѫ сꙙ къ богоу глагол҄ѫште о҅брати плѣн҄ениѥ наше а҅кꙑ водотѣчꙙ вь҆ ю̑гъ рекше ꙗ҅коже ю̑гъ топлѣ вь҆ꙁвѣꙗ҅въ помрьꙁъшꙙѧ водꙑ на прь҆воѥ҆ ѥ҅стъство водъноѥ приводитъ сице и҅ насъ ѥ҅же грѣхомъ диꙗ҅вол҄емъ о̑умрь҆штени ѥ҅смъ и҅ а҅кꙑ ю̑гъ вь҆ꙁвѣꙗ҅въши благодѣть҆ христосовѫ на прь҆воѥ ѥ҅сть҆ство приведе неть҆лѣнь҆ꙗ҆ то топлоѥ҆ вь҆ꙁвѣꙗ҅ниѥ ю̑гово и҅ невѣста цръкꙑ вь҆ пѣтиїхъ пѣти и҅ приꙁꙑваатъ глагол҄ѫшти вь҆стани сѣвере и҅ приди ю̑же провѣи҆ градъ ми да потекѫтъ добрꙑѧ вон҄ꙙ ꙁао̑утра рече въсходꙙ їс꙯ добро ѥ҅же въсходꙙ да наꙁнаменоуѥ҅тъ ꙗ҅ко и҅ пророкъ и҅спадъшаа҅го а҅дама пакꙑ пришъдъ господь҆ нашь҆ на то жде мѣсто въсходꙙ грꙙдѣѣше ꙁао̑утра въсходꙙ въ градꙿ градъ нꙑнꙗ слꙑшавъ не долоу глꙙдаи҆ нъ горь҆нꙗго и҅е҅роусалима небесъноѥ҆ мѣсто не бо нъ житиѥ наше на небесехъ ѥ҅стъ ꙁао̑утра їс꙯ въсходꙙ въꙁалка въ градъ въꙁалꙿка не на пиштѫ чловѣчь҆скѫ нъ на жиꙁнъ чловѣчь҆скѫ моѥ҅ бо брашшь҆но рече ѥ҅стъ да сътворѫ вол҄ѫ о҅ть҆чѫ си да вѣроуѭ̑тъ ѥ҅гоже поусти о҅нъ вѣроуѧи҆ бо вь҆ н҄его ꙗ҅коже рече самъ не о̑умь҆ретъ вь вѣкꙿ ꙁао̑утра въсходꙙ їс꙯ въ градъ въꙁалка и҅ видѣвъ смокве приде к н҄еи҆ добро ꙗ҅ко приде къ҆ н҄еи҆ а҅ бꙑ бо минѫлъ смокве и҅мѣла бꙑ смокви ꙁмиꙗ гнѣꙁдо своѥ҆ бе съмрь҆ти нъ приде къ смокви и҅ о̑усоуши ѭ̑ подъ такоѭ̑ смокъвиѭ̑ сѫшта наѳанаи҅лꙗ видѣ господа прѣжде бо тꙙ рече филипова въꙁъваниꙗ҆ сѫшта подъ смокъвиѭ̑ видѣхъ тꙙ сиѭ̑ смокве и҅ꙁдалече пророкъ хотꙙшти ѥ҅и҆ бес плода бꙑти глаголааше вь҆ꙁидѫ вь҆ люди пришь҆ль҆ствиꙗ҆ моѥ҅го ꙁан҄е смокꙑ плода не сътвори на сицѫ смокве вь҆ꙁлѣꙁе ꙁакꙿхеи҆ видѣтъ господа и҅ к н҄емоу рече скоро сь҆лѣꙁи добрѣ же е҅уагг҄елистъ рече дивиꙗ смокꙑ о҅ ꙁакꙿхеи҆ да съкажетъ ꙗ҅ко широкꙑ и҆ пространъи пѫть҆ дивии҆ приплетенъ ѥ҅стъ о҅тън҄ѫдоуже сꙙ раждаѥ҅тъ ꙁъла сь҆мрь҆ть҆ Приде къ смокви господь си смокꙑ о҅браꙁъ приношааше широкаа҅го и҅ пространаа҅го пѫти водꙙштаа҅го въ па гоубѫ плоскъ ѥ҅стъ листъ смоквинъ и҅ о҅стръ сврабь҆но ѥ҅стъ грѣхъ широкꙑи҅мъ и҅ пространꙑи҅мъ моремь҆ въводꙙ въ пагоубѫ сладъкъ ѥ҅стъ плодъ смокве и҅ сльꙁъкъ сладъка ѥ҅стъ сласть҆ водꙙштиꙗ҆ вь҆ грѣхъ приближаѭ̑штии҅хъ сꙙ к н҄еи҆ растрь҆ꙁоваѥ҅тъ бѣжи ѥ҅ѧ въкоуса сладъка ти ѥ҅стъ въкоушаѭ̑ште нъ горь҆ка по въкоусѣ медъ бо капл҄етъ о҅тъ о̑усть҆ноу женꙑ блѫдь҆нꙑ ꙗ҅же вь҆ врѣмꙙ помажетъ грьтань҆ твои҆ нъ послѣжде горьчаѥ ꙁль҆чи о҅брꙙштеши и҅ о҅стрѣѥ҆ паче меча о҅боѭ̑доу о҅стра блѫдь҆ница ѥ҅стъ сласть҆ сладъко ти бесѣдоуѥ҅тъ съпрь҆ва таи҆ въпоуштаѭ̑шти бесѣдоѭ̑ горесть҆ съмрь҆тънѫѭ̑ о ꙁмиї Сица бѣ и҅ ꙁмиꙗ҆ сладь҆ка бесѣдоѭ̑ нъ горь҆ка ль҆стиѭ̑ сладь҆ко въкоушениѥ҆ нъ горь҆ко падениѥ҆ бѣгаи҆ блѫдь҆ницꙙ сласти сладъко сь҆ н҄еѭ̑ бесѣдоуѭ̑ште а҆ горь҆кꙑи҅хъ тꙙ строупъ насꙑштаѭ̑штѫ бѣгаи҆ сласти а҅кꙑ и҅лиꙗ и҅е҅ꙁавели приде господь҆ сь҆ небесъ жꙙдаѧ҆ жиꙁни чловѣчь҆скꙑ о҅брѣте широкꙑи҆ и҅ пространꙑи҆ пѫть҆ жиꙁни сеѧ строѧ҅шть҆ приде къ н҄емоу о҅брѣте листвиѥ҅мъ красоуѭ̑ште сꙙ не и҅мѣѭ̑штъ же и҅ плода сь҆мрьти почꙿто пон҄е не бѣ врѣмꙙ се бо приложи е҅уа҅гг҄елистъ не бо и҅мѣ рече плода не бѣ бо врѣмꙙ како бо можааше ѥ҅ште съмрь҆тьнъ плодъ сътворити и҅їс꙯оу пришъдъшоу и҅ вь҆скръсениѥ҆ мирови проповѣдаѭ̑штоу не бѣ ѥ҅и҆ врѣмꙙ плодъ сътворити съмрьть҆нъ цѣсарь҆ствова бо сь҆мрь҆ть҆ о҅тъ а҅дама до мѡ̑ӱсиѧ҆ рекꙿше до ꙁакона вѣстъ бо писаниѥ҆ ꙁакономъ нарицати мѡӱсиѭ̑ ꙗ҅коже въ е҅уа҅гг҄елии҆ рече и҅мѣѭ̑тъ моӱсиѭ̑ и҅ пророкꙑ и҅ чꙿто к н҄еи҆ господь҆ не бѫди о҅ть҆ тебе плода вь вѣкꙑ и҅ о̑усъхнѫ смокꙑ и҅ конь҆ча сꙙ писаниѥ҆ ниꙁъпаде сь҆мрьть҆ до побѣждениꙗ кꙿде ти сь҆мрь҆ти жꙙло кꙿде ти а҅де побѣда чꙿто ли ꙗ҅ко ꙁимѣ глагол҄етꙿ е҅уа҅гг҄елистъ бꙑти въ то врѣмꙙ вь҆ н҄еже смокꙑ листвиѥ҅мъ красоуꙗ҅ше нъ о̑уто ꙁаштицаѧ ѥ҅дначе грѣхоу цвь҆тѫштоу бꙑти диꙗ҅волю снѣгоу лежꙙштоу по вь҆семоу чловѣчь҆ствоу прѣжде бо мироу старѣи҅шинѣ христосоу пришь҆ствиꙗ҆ многꙑ недѫгꙑ чловѣчь҆скꙑи ꙁбавнаше сꙙ родъ къ капиштемъ слоужению̑ и҅ на пѣсни и҅ на блѫждениꙗ женомъ пришъдъ же господь҆ миръ нашъ съпрꙙта сѫпротивънꙑи҅хъ чловѣкъ скврънꙑ мѫтꙙштꙙѧ҅ жиꙁни сеѧ сласти сланоѥ҆ море и҅ пѣнънꙑѧ҆ страстии҅ вль҆нꙑ и҅ о̑усоуши смокве и҅ вь҆сади крьстъ вѣроѭ̑ цвь҆тѫштъ и҅ жиꙁниѭ̑ вь҆сѣмъ сиꙗ҅ѭ̑штъ ѥ҅моуже кръстоу корениѥ҆ вь҆ ꙁемь҆ѭ̑ въложено бꙑстъ ꙗ҅влꙗѧ҆ на небеса въꙁложенꙑ ѥ҅моуже листвиѥ҆ бе старости и҅ цвѣть҆ць нео̑увꙙждꙙ и҅ плодъ бе съмрьти ѥ҅же дрѣво и҅ давꙑдъ поминаатъ глагол҄ꙙ и҅ бѫдетъ а҅кꙑ дрѣво сажденоѥ при и҅сходиштии҅хъ водъ ѥ҅же плодъ свои҆ дастъ вь҆ врѣмꙙ своѥ҆ и҅ листъ ѥ҅го не о̑упадетъ се дрѣво поминаа҅тъ и҅ мѫдрость҆ глагол҄ѫшти дрѣво жиꙁни ѥ҅стъ вь҆сѣмъ дръжꙙштии҅мъ сꙙ ѥ҅ѧ҆ се дрѣво пророчь҆скомъ о҅комь҆ видѣвъ и҅е҅ремиꙗ҆ жидꙑ хотꙙште христосоу и҅ꙁдѣлати прѣмо лицоу жидомъ рече глагол҄ꙙ и҅мъ и҅дѣмъ въложимъ дрѣво въ хлѣбъ ѥ҅мꙋ и҅ съть҆рѣмъ ѥ҅го о҅тъ ꙁемь҆ѧ живꙑи҅хъ дрѣво кръстъ хлѣбъ пль҆ть҆ христосова вь҆ꙁь҆мъ господь҆ хлѣбъ рече се ѥ҅стъ пль҆ть моꙗ҆ ꙁа вꙑ ломимаꙗ҆ въ о҅ставь҆ѥ҅ниѥ҅ грѣховъ на семь҆ дрѣвѣ крь҆сть҆нѣѣмъ рѫцѣ прость҆ръ по въꙁдоухоу парꙙштꙙ силꙑ раꙁгънавъ беꙁ блаꙁнꙑ намъ на небеса пѫть҆шъствиѥ о̑уготови лѣствицѫ намъ вѣрѫ о҅тъ ꙁемь҆ѧ на небо поставивъ и҅ се чоудь҆но а҅ште слоушаѥте вь҆ꙁлюбь҆ѥ҅нии҆ ста дрѣво кръстъное҅ на н҄емъже пропꙙ шꙙ и҅стинънꙑи҆ виноградъ глагол҄ꙙи҆ а҅ꙁъ ѥ҅смъ виноградъ и҅ бꙑстъ диꙗ҅волоу лоꙁа съмрьть҆наꙗ҆ и намъ лоꙁа животъна бꙑстъ намъ лоꙁа богонось҆наꙗ ꙁнои҆ грѣховънꙑи нашъ съпрꙙтаѭ̑шти ꙗ҅ко сѣнь҆ покоꙗ҆ намъ даѭ̑шти подъ сѣниѭ̑ ѥ҅ѧ сѣдꙙи҆ глагол҄етъ соломономъ реченꙑи҆ подь҆ сѣнь҆ ѥ҅моу помꙑслихъ и҅ сѣдохъ и҅ плодъ ѥ҅ѧ сладъкъ въ грътани ми сеи҆ сѣни надѣꙿвъ сꙙ блаженꙑи҆ дауи҅дъ глаголаа҅ше сѣни крилоу твоѥ҅ю̑ надѣѭ̑ сꙙ доколи донь҆жде минетъ беꙁакониѥ҆ моѥ҆ ҆Ѡ чоудноѥ дѣло и҅ таи҅ноѥ҆ ново и҅сточь҆никъ на дѫбоу бѣа҅ше а҅ крь҆стъ о҅тъ н҄его напаꙗ҅ѥ҅мъ бѣа҅ше боденъ бо лѫштеѭ̑ вь ребра кръвь҆ и҅ водѫ и҅споусти и҅ водоѭ̑ полива ѥ҅мо корениꙗ҆ да бесъмрь҆тънꙑи҅ми плодꙑ вѣроуѭ̑штии҆мъ присно цвьтетъ ҆Ѡ дѫбе блаженꙑи҆ ѥ҅гоже цѣсаре чъ҆тѫтъ властеле и҅ вельмѫжꙙ любꙙтъ мѫжи же и҅ женꙑ и҅ въсе ѥ҅стъство и тварь҆ чловѣчь҆ска стражь҆ и҅матъ ѥ҅гоже бѣси о̑ужасаѭ̑тъ сꙙ и҅ диꙗ҅волъ трепештетъ ѥ҅го а҅гг҄ели хвалꙙтꙿ и҅ небеса благословꙙтъ а҅постоли проповѣдаѭ̑тъ и҅ црь҆кви поѭ̑тъ на н҄емъ распь҆нъшааго сꙙ господа христоса ѥ҅мꙋже слава и҅ дръжава нꙑн҄ѣ и҅ присно и҅ вь҆ вѣкꙑ вѣкомъ а҅мин свꙙтааго їѡ҄а҅нна ꙁлатоо҄устаа҅го слово о҅ а҅лкании ї ѡ҄ їѡ҄сифѣ и҅ о҅ пѣ и҅ о҅ давꙑдѣ Вь҆сѣмъ намъ по рꙙдоу на чꙙсти пѣснь҆ поѩ҆ о҅биде блаженꙑи҆ дауидъ ҅Исповѣмь҆ сꙙ тебѣ господи вь҆сѣмъ срь҆дь҆цемъ мои҅мъ повѣмь҆ вь҆са чоудеса твоꙗ҆ ѡ҄ веле великоѥ сѫмь҆нѣниѥ҆ Блаженааго давꙑда съгрѣшивъшаа҅го и҅ небрѣгъшааго себе а҅ште бо и҅ а҅кꙑ чловѣкъ поплъꙁъ сꙙ паде о҅баче а҅кꙑ чловѣкъ и҅сповѣда сꙙ ҅Исповѣмъ сꙙ тебѣ господи вьсѣмь҆ срьдꙿцемъ мои҅мꙿ а҅ште бо сꙙ тебѣ не и҅сповѣмъ грѣхъ не гонеꙁнѫ ҅Исповѣмъ сꙙ тебѣ господи вь҆сѣмъ срьдцемъ мои҅мъ а҅ште бо сꙙ тебѣ не и҅сповѣмъ а҅кꙑ снѣгъ не о҄убѣл҄ѫ сꙙ ҅Исповѣмъ сꙙ тебѣ г꙯и вь҆сѣмъ срь҆дь҆цемь҆ мои҅мъ аште бо сꙙ тебѣ не и҅сповѣдѣ ль҆стьць диꙗ҅волъ о҄убои҅ства прѣлюбодѣи҅ство рѫгаѧ҅ сꙙ не о҅станетъ сꙙ мене ҅Исповѣмъ сꙙ тебѣ господи вь҆сѣмъ срь҆дцемь мои҅мъ а҅ште бо сꙙ тебѣ не и҅сповѣдѣ на прьвѫѭ҄ чь҆сть҆ не вь҆ꙁидѫ ҅Исповѣмъ сꙙ тебѣ господи вь҆сѣмꙿ срь҆дь҆цемъ мои҅мъ а҅ште бо сꙙ тебѣ не и҅сповѣдѣ сꙑнъ пль҆тънꙑи҆ не могѫ сꙙ нарешти ҅Исповѣмъ сꙙ тебѣ г꙯и вь҆сѣмъ срь҆дь҆цемъ мои҅мъ а҅ште бо сꙙ тебѣ не и҅сповѣдѣ доухъ свꙙтꙑи҆ ничтоже не бесѣдоуѥ҅тъ къ мь҆нѣ Никтоже о҄убо пꙙтидесꙙтъ ѱалма и҅ꙁвꙑкнѫти можетъ лѣпо ѥ҅ же ѥ҅стъ комоуждо приходꙙштиїхъ къ чъстъноуо҄умоу крь҆штению҄ глаголати блаженааго давꙑда словеса ї꙯ ҅Исповѣмъ сꙙ тебѣ г꙯и вь҆сѣмь҆ срь҆дь҆цемь мои҅мъ а҅ште бо сꙙ тебѣ не и҅сповѣдѣ ветъхааго чловѣка не сь҆влѣкѫ сꙙ ҅И сповѣмь҆ сꙙ тебѣ г꙯и вь҆сѣмъ срь҆дь҆цемь мои҅мъ а҅ште бо сꙙ тебѣ не и҅сповѣдѣ въ новꙑи҆ чловѣкъ не о҅деждѫ сꙙ ҅Исповѣмъ сꙙ тебѣ господи вь҆сѣмъ срь҆дь҆цемь҆ мои҅мъ а҅ште бо сꙙ тебѣ не и҅сповѣдѣ въ вѣрь҆нꙑи҅хъ паствѣ не примѣшѫ сꙙ ҅Исповѣмъ сꙙ тебѣ г꙯и вь҆сѣмъ срь҆дь҆цемъ мои҅мъ послоушахъ бо тебе глагол҄ѫшта не стꙑди сꙙ и҅сповѣдати грѣхꙑ своѧ ҅Исповѣмъ сꙙ тебѣ господи вь҆сѣмь҆ срьдьцемъ мои҅мъ слꙑшахъ бо тебе о҅пасно глагол҄ѫшта не придохъ приꙁватъ правьдъ҆нꙑхъ нъ грѣшь҆нꙑѧ на покаа҅ниѥ Годъ же се и҅ блаженааго паула на срѣдѫ и҅ꙁвести бесѣдꙑ кꙑѧ се ѧ҅же рече нꙑнꙗ врѣмꙙ благоприи҅мичь҆но коѥ҆ врѣмꙙ а҅лканиꙗ҅ о҄украшениѥ҆ коѥ врѣмꙙ ништии҅хъ прилюбь҆ѥ҅ниꙗ свѣть҆лость҆ коѥ҆ врѣмꙙ покааниꙗ҅ жꙙтвѫ нꙑн҄ꙗ врѣмꙙ прии҅мичь҆но нꙑнꙗ врѣмꙙ съпасению҄ Се же самъ съборникъ пишꙙ глагол҄етъ врѣмꙙ плакати сꙙ врѣмꙙ смиꙗ҅ти сꙙ послоушаи҅ добрѣ ничтоже беꙁ драꙁоума глагол҄етъ свꙙтоѥ҆ писаниѥ҆ нъ вь҆се божиꙗ доуха и҅спль҆нь҆ врѣмꙙ плакати сꙙ врѣмꙙ кланꙗти сꙙ врѣмꙙ плакати сꙙ грѣха и҅ врѣмꙙ смиꙗ҅ти сꙙ съпасению҄ смиꙗ҅ти сꙙ а҅ не посмиꙗ҅ти сꙙ и҅но бо смѣхъ порѫганиꙗ҆ и҅нъ же на о҄успѣхъ и҅ ꙗ҅ко не лъжѫ Се вꙑкни и҅ ст꙯аа҅го писаниꙗ҅ въꙁеми о҄укаꙁаниꙗ҆ и҅ о҅ рѫжь҆нѣѣмъ смѣсѣ послоушаи҆ соломона въ мѫдростехъ глагол҄ѫшта беꙁоумьлю въ смѣсѣ твориши ꙁъло о҅ добрѣѣ҅мъ же смѣсѣ и҅ о҄успѣшь҆нѣѣ҆мь҆ послоушаи҅ їꙗ҅кова глагол҄ѫшта вь҆сего дара нечь҆стива не приїметъ и҅стинна же о҄уста не насꙑтꙙтъ сꙙ смѣха да добрѣ глагола съборь҆никъ врѣмꙙ плакати сꙙ врѣмꙙ смиꙗ҅ти сꙙ врѣмꙙ плакати сꙙ грѣха врѣмꙙ же вь҆ꙁлюбити правь҆дѫ правьдивъ бо господь҆ и҅ правъдꙑ вь҆ꙁлюби бꙑваа҅тъ бо врѣмꙙ поврѣшти вражь҆дꙑ и҅ пакꙑ не небрѣшти любь҆ве нъ послоушаи҅мъ блаженааго павла глагол҄ѫшта да не ꙁаи҅детъ сль҆нꙿце вь гнѣвѣ вашемъ врѣмꙙ и҅с корене и҅скопати нечь҆стиѥ҆ и҅ врѣмꙙ вь҆садити благочь҆стиѥ Се же бо и҅ господь҆ нашь пишꙙ иѥремии пророкоу ѡ҄ трь҆нии҅мъ порасть҆шии҅мъ жидовь҆ска мѣста глаголааше к н҄емоу се поставьꙗ҅ѭ҄ тꙙ дьнесь҆ и҅ корениѥ и҅скопати и҅ пакꙑ въсадити о҅борити и҅ пакꙑ съꙁъдати и҅с корене и҅скопати многобожьство а҅ вь҆садити ѥ҅днѫ власть҆ и҅с корене и҅скопати и҅ съꙁъдати и҅с корене и҅скопати е҅линъска трѣбишта а҅ съꙁъдати мѫченичь҆скꙑ цръкъви Се поставь҆ꙗѭ҄ тꙙ дь҆нь҆сь҆ не въ о҄уреченъи҆ дьнь҆ раꙁоумѣваи҆ нъ въи҅нѫ и҅ присно ꙗ҅коже рече свꙙтꙑи҆ паулъ дь҆нь҆сь҆ а҅ште гласъ ѥ҅го о҄услꙑшите не о҅жестите срь҆дь҆ць҆ вашихъ ꙗ҅ко въ прогнѣвании҆ сирѣчъ вь҆ н҄ьже дь҆нь слꙑшите господь глагол҄ѫштъ покаи҅те сꙙ приближи бо сꙙ цр꙯ьство небесноѥ Не о҅жестите срь҆дь҆ць҆ вашихъ а҅кꙑ творимиї сꙙ чисти си же не тъчь҆ѭ҄ прѣжде кръштениꙗ҆ и҅ въ ꙁаконѣ нъ и҅ по кръштении благодѣти самъ бо тъ владꙑка х꙯с въ и҅нѣхъ словесехъ свои҅мъ о҄ученикомъ прѣдаѧ глаголаꙿше правь глагол҄ѫ вамъ ѥ҅же да съвꙙжете на ꙁеми бѫдетъ съвꙙꙁано на небеси тоже не просто словесꙑ кꙑи҅ми нъ и҅ дѣлесемь виннꙑ сътвори своѧ о҄ученикꙑ рѣшити и҅ вѣꙁати Въꙁь҆ри прѣжде вьсѣхъ на блаженааго петра како съвꙙꙁа съмрь҆тиѭ҄ съвѣштавъша сꙙ на лъжѫ а҅наниѭ҄ и҅ сапфирѫ како ли раꙁдрѣши ѧ҅ꙁѫ о҅тъ рода хромоуо҄умоу томь часѣ ноꙁѣ ѥ҅моу о҄утврь҆дивъ Что рекѫтъ прѣмо семоу творꙙштии҅ сꙙ чисти чистѣи҅шии҆хъ себе а҅ сами сѫште вь҆сѣхъ нечистѣи҅ше не бо никтоже чистъ а҅ште и҅ ѥ҅динъ дь҆нь҆ поживетъ на ꙁеми Что противѫ семоу рекѫтъ дръꙁаѭ҄штиї глаголати поустошънꙑи҅ми о҄устꙑ мь҆нѣ ли ѥ҅стъ пришъдъше къ семоу попоу ти и҅сповѣдати грѣхꙑ своѧ ѥ҅же многъ кратꙑ паче мене сь҆грѣши како можетъ таковъ сꙑ чловѣкъ грѣшь҆нъ грѣхꙑ ꙁаглаждати Нъ добро вь҆ врѣмꙙ а҅лчъбꙑ покаа҅ниꙗ прѣди положити цѣль҆бꙑ твои҅хъ блꙙдии ѡ҄ чловѣчине дѣѣ҅ши ли бо къ чловѣкоу приходиши и҅ли чловѣкъ тебѣ о҅ставь҆ꙗ҅ѥ҅тъ грѣхꙑ къ владꙑцѣ богови приходиши молитвь҆никомъ праштаѭ҄шта тебе грѣхомъ ходатаи҅ ти и҅ господинъ ѥ҅стъ попъ къ богоу почто о҄убо о҅сѫждаѥ҅ши ѥ҅гоже богъ не о҅сѫждаѥ҅тъ донь҆жде ѥ҅стъ попъ и҅ богъ дастъ ѥ҅моу попь҆ство не о҅тъмешти сꙙ въꙁь҆мати о҅ть҆ н҄его божиѭ҄ свꙙтость не бо подаѥ҅тъ ти о҅ставь҆ѥ҅ниѥ грѣхомъ нъ старѣи҅шина молитвь҆никомъ ѥ҅же ѥ҅моу дастъ попь҆ство ҅А ꙗ҅коже не тьчь҆ѭ҄ въ благодѣти нъ прѣжде благодѣти присно съпасениѥ҆ чловѣкомъ вь҆сѣхъ богъ чловѣкомъ творитъ сего дѣлꙗ владꙑка нашъ въчловѣчи сꙙ ходатаи къ богоу и҅ чловѣкомъ вѣсте сами ꙁѣло сѫште словолюбь҆ць҆ съкаꙁаниѥ҆ о҅блаженаа҅го дауи҅да ѥ҅же нꙑнꙗчоу и҅ꙁвѣшта ҅Исповѣмь҆ сꙙ тебѣ г꙯и вь҆сѣмь҆ сръдь҆цемъ мои҅мъ како дауидъ въ о҄убии҅ство и҅ любодѣи҅ство въпадъ въ ꙁь҆лѣ прѣбꙑваа҅ше не и҅сповѣдꙑ сꙙ Что же о҄убо сътвори богъ да и҅ сего на покаа҅ниѥ поуститъ и҅ о҅браꙁꙑ сътвори покаа҅нию҄ да покаа҅ниѥ прии҅метъ поусти кꙿ н҄емоу наѳана пророка и҅нѣмь҆ лицемь҆ ѥ҅же на н҄ь таи творꙙшта пришъдъ бо нареченꙑи пророкъ къ дауи҅дꙋ рече цр꙯ю и҅мамъ ти нѣчто сь҆вѣштати рече даудъ скоро глагол҄и пророкъ же наѳанъ рече чловѣкъ нѣкто бѣ богатъ и҅мѣѧ скотꙑ и҅ чрѣдꙑ многꙑ чловѣкъ же пакꙑ бѣ о҄убогъ и҅мѣѧ телицѫ ѥ҅динѫ ꙗ҅же на трепеꙁѣ сь҆ н҄имъ ꙗ҅дѣа҅ше и҅ чашѫ ѥ҅динѫ сь҆ н҄имь пиꙗа҅ше и҅ на лонѣ ѥ҅моу съпааше богата дауи҅да наричꙙ а҅ ништа о҄уриѭ҄ Что о҄убо наѳанъ рече штоуждии къ богатоуо҄умоу богатꙑи҆ бо штꙙдꙙ своѧ чрѣдꙑ поустивъ поѧ телицѫ ништааго и҅ ꙁакла ѭ҄ штоуждемоу Цѣсарь҆ же дауи҅дъ а҅ште въ грѣхъ бѣ въпалъ о҅баче въ правъдѫ бѣ о҅бличенъ о҅во пль҆ть҆нꙑи҅мъ съгрѣшении҅мъ а҅ дроугоѥ҆ доушь҆нꙑи҅мъ и҅справь҆ѥ҅нии҅м о҅тъвѣштавъ бо съ гнѣвомъ рече живъ господь҆ достои҅нъ ѥ҅стъ съмрь҆ти таковꙑи҆ и҅ телицѫ да жлѣдетъ седморо седмицеѭ҄ прѣстѫпаѥ҆ ꙁаконъ дауи҅дъ ꙁаконъ четворо четворицеѭ҄ о҄урече чꙿто же наѳанꙿ къ дауи҆доу рече тꙑ ѥ҅си цр꙯оу сътворивꙑи҅ то таже дауидъ мѫдръ сꙑ и҅ въ съмꙑслѣ живꙑ не въꙁвелича сꙙ цр꙯ъскоѭ҄ чь҆стиѭ҄ не мѫчи ѥ҅го ни глагола кто сии҆ ѥ҅стъ и҅же дръꙁнѫ прѣдъ всѣми хоулѫ мь҆нѣ толикѫ и҅ꙁвѣштати вѣдѣꙿше бо ꙗ҅вѣ ꙗ҅ко цр꙯ъ сꙑ подъ властиѭ҄ ѥ҅стъ цр꙯оу и҅мжꙿе никтоже цѣсарь҆мъ владетъ тъчь҆ѭ҄ слꙑша дауидъ и҅ а҅бь҆ѥ҆ о҅тъвѣшта съгрѣшихъ господеви си и҅ наѳанъ тоу а҅биѥ҆ рече господь҆ о҅стави съгрѣшениѥ твоѥ не и҅маши о҄умрѣти ҆Ѡ наѳане чимъ дръꙁнѫвъ о҅тъвѣштати хоштеши наватомъ поѥ҅мꙿѥ҅мъ къ богоу съгрѣши дауи҅дъ томоу сꙙ и҅сповѣда чимъ вѣси прости ли ѥ҅го и҅ли не прости прѣжде вꙑкни ти тъгда о҄учи и҅ наѳанъ рече мь҆нѣ порѫчи б꙯ъ соугоубь҆ дауи҅довъ пѫть҆ кꙿто поѥ҅мь҆ѥ҅тъ врачеви троуждаѭ҄штоу сꙙ и҅ толикъ пѫть҆ вь҆ꙁемь҆ѭ҄штоу ꙗ҅вѣ о҄укажетъ ꙗ҅ко не тъчь҆ѭ҄ въ благодѣти нъ и҅ прѣжде благодѣти чловѣкꙑ богъ съпасениѥ҆ далъ ѥ҅стъ Вьꙁь҆мъ же и҅ маломь҆ съкаꙁаниѥ҅мꙿ на ꙗ҅вь҆ѥ҅ниѥ҆ глагол҄емꙑи҅мъ съкажи ми ѡ҄ чловѣче ѥ҅же сꙙ твориши покаанию҄ сѫпротивь҆никъ Съкажи ми кого чловѣка съгрѣшивꙿша и҅ въ ть҆мниь҆мницѫ въвръженоу бꙑвъшоу старѣи҅шиноѭ҄ и҅ хотꙙштаа ѥ҅го и҅ли камо и҅споустити и҅ли въ кѫѭ мѫкѫ прѣдати дѣѣ҅ши ли приходитъ самъ къ старѣи҅шинѣ ти молитъ сꙙ да бꙑ напасти и҅ꙁбꙑлъ не пои҅штетъ ли самъ ходатаꙗ себѣ да ꙗ҅вѣ и҅ꙁдрекѫ и҅ мь҆н҄ьшааго себе да бꙑ тъчь҆ѭ҄ кꙑи҅мъ и҅ꙁбꙑти ѥ҅моу ꙁъла да ли о҅ пль҆ть҆нѣѣ҆мь҆ о҄учин҄ениѥ҆ а҅ о҅ доуховь҆нѣѣ҅мь҆ беꙁакониѥ Нъ ѡ҄ чловѣче а҅ште сего дѣлꙗ не хоштеши прити на покаꙗ҅ꙁнь҆ ꙗ҅ко чловѣкъ ѥ҅стъ попъ грѣшь҆нъ то и҅ не кръсти сꙙ чловѣкъ бо ѥ҅стъ кръстꙙи҅ тꙙ ни свꙙтааго комканиꙗ вь҆ꙁеми чловѣкъ бо ѥ҅стъ дробꙙи҆ е да аште томоу вѣроуѥ҅ши ꙗ҅ко вѣрѫ и҅матъ то и҅ то вѣроѭ҄ прии҅ми ꙗ҅коже бо кръ҆стꙙи҆ и҅ приносꙙ бескврънънѫѭ҄ жрътвѫ и҅ного ничсоже творитъ нъ тъчь҆ѭ҄ рѫцѣ вь҆ꙁдвигнетъ къ свꙙтѣи трои҅ци чистѣи҆ сице и҅ покаа҅ниѥ тебѣ о҄урицаѧ҅и҅ и҅ного ничсоже творитъ нъ тъчиѭ҄ ѧ҅ꙁꙑкомъ съпасениѥ҆ тебѣ творитъ Нъ а҅биѥ҆ рекѫтъ сѫпротивь҆ници да а҅ште се сице ѥ҅стъ и҅ не хотꙙште приѧти по кръштении҆ покааниѥмъ съпасениꙗ почто блаженꙑи петръ а҅наниѭ҄ и҅ сапфирѫ тоу а҅биѥ҆ о҄умори а҅ не покаа҅ниѥмъ ѥ҅ю҄ о҅брати сице бо дроуꙁии глагол҄ѫтъ нъ послоушаи҆ добрѣ не съкрꙑ блаженъи҆ петръ цѣлъбꙑ покаа҅ниꙗ нъ а҅наниꙗ и҅ сапфира ꙗ҅же въ толикѫ напасть҆ въпадоста ни рачиста вь҆ꙁискати покаꙗꙁнь҆нꙑѧ готовꙑ цѣльбꙑ нъ сь҆ неприꙗ҅ꙁниномъ покаꙁании҅мъ погꙑбоста и҅ съ словомъ и҅мѣнии҅мъ тъгда бо и҅стовоѥ҆ покаꙿниѥ ѥ҅гда бо не рѣчиѭ҄ чꙿтомо ѥ҅стъ нъ ѥ҅гда дѣлесꙑ ꙁнаѥ҅мо ѥ҅стъ бо каꙗ҅ниѥ҆ о҅тꙿ вь҆сеѧ доушꙙ и҅ꙁносимо и҅ ѥ҅стъ покаа҅ниѥ҆ прѣпрость҆ въ гражданехъ вь҆ꙁискаѥ҅мо и҅мже о҅ви съпасаѥ҅ми сѫтъ а҅ дроуꙁиї о҅сѫждаѥ҅ми Покаꙗ҅ сꙙ блаженꙑи҆ петрꙿ и҅ ꙁълꙑи и҅ю҄да нъ петръ добрѣ покаꙗ҅въ сꙙ и҅ плакавъ сꙙ и҅ о҅тъвръжениѥ сль҆ꙁами о҅мꙑвъ въ прь҆вꙑѧ пакꙑ вѣрꙑ сиꙗ҅ниѥ вь҆ниде а҅ и҅ю҄да о҅бидѣ покаа҅ниѥ а҅ште и҅ сь҆ребро поврь҆же жидомъ и҅ рече и҅мꙿ съгрѣшихъ прѣдавъ крь҆вь҆ беꙁ винꙑ о҅баче не вьста ни въсплака сꙙ ни сътвори ничсоже добрꙑ покаꙗ҅ꙁни нъ тъчиѭ҄ сило и҅сплетъ диꙗ҅волоу и҅ꙁвѣстъ сꙙ сътвори нъ а҅биѥ҆ рекѫтъ сѫпротивь҆ници не бо решти не вѣмь҆ и҅хъ ꙁълꙑи҅хъ бесѣдъ что о҄убо симонъ вль҆хвъ кръстивъ сꙙ и҅ раꙁгнѣвавъ сꙙ и҅ петромъ о҅сѫжденъ дарꙑ принесъ да непродаѥмꙑи҆ даръ коупитъ покаа҅ниꙗ въспроси тъ не о҅тъвѣшта ли ѥ҅моу блаженꙑи петръ рекꙑ покаи҅ сꙙ о҅тъ ꙁь҆лоби сеѧ҆ и҅ моли сꙙ господеви то почто о҄убо а҅нании҆ сапфирѣ не рече сихъ жде словесъ покаи҅та сꙙ о҅тъ ꙁълоби ваю҄ сицꙙ бо и҅хъ бесѣдꙑ Нъ послоушаи раꙁоумичь҆но не рѫгаѥ҅мъ ѥ҅стъ ст꙯аа҅го даръ а҅наниꙗ҅ бо и҅ сапфира о҅бличаѥ҅мъ блаженꙑи҅мъ петромь и҅ слꙑшꙙшта о҅ть҆ н҄его ꙗ҅ко что сꙙ сь҆вѣштаста и҅скоусъ сътворити доухомъ господь҆н҄емь҆ не и҅сповѣдаста своѥ҅го грѣха не припадоста не молиста сꙙ не рѣста ꙗ҅ко а҅кꙑ чловѣка съгрѣшиховѣ нъ что о҅бличаѥ҅ма петромь҆ противиста сꙙ ѥ҅моу бесадамъ мнꙙшта о҄утаи҅ти сꙙ ѥ҅го а҅ не съмꙑслꙙшта ꙗ҅ко нѣ кде сꙙ порѫгати свꙙтоуо҄умоу дх꙯оу тѣмь҆ томоу а҅биѥ блаженꙑ петръ раꙁгнѣвавь҆ сꙙ достои҅нъ и҅ма о҅тъвѣтъ о҅тъвѣшта А симонъ слꙑшавъ о҅тъ блаженаа҅го петра съребро твоѥ съ тобоѭ҄ бѫди въ пагоубѫ ꙗ҅ко даръ божии҆ мь҆нѣ и҅ꙁмѣние҅мъ и҅мѣнии҅мь притꙙжати то слꙑшавъ не раꙁгнѣва сꙙ не пожали си не о҅тъстѫпи нъ о҄укорꙑ и҅ хоулꙑ а҅кꙑ добрꙑѧ цѣль҆бꙑ прии҅мъ не тъчь҆ѭ҄ петрови нъ и҅ вь҆сѣмъ а҅постоломъ припадаѧ глаголаа҅ше молите сꙙ ꙁа мꙙ къ господеви да не бꙑ пришъло ничтоже на мꙙ и҅хъже и҅ꙁвѣштасте велꙿми съгрѣшихъ не дръꙁнѫ собоѭ҄ богови помолити сꙙ вꙑ сꙙ помолите ꙁа м ꙙ вꙑ бѫдѣте ходатаи҆ сътворите молитвѫ ꙁа мене добрѣ о҄убо глагола съборь҆никъ врѣмꙙ плакати сꙙ и҅ врѣмꙙ кланꙗти сꙙ покаа҅ниѥ҆ любꙙштии҅мъ Сице бо и҅ великꙑи҆ їѡ҄сифъ плакавъ сꙙ проꙁь҆рꙙ пророчь҆скꙑи҅мъ о҅комъ приложивъ сꙙ къ блаженоуо҄умоу дауи҅доу глагол҄ѫштоумо҄у сѣѭ҄штии сль҆ꙁами въ радость҆ пожь҆н҄ѫтъ вь҆сѣꙗ҆ їѡ҄сифъ слъꙁꙑ братолюбь҆ствиꙗ и҅ пожꙙ вѣнь҆ць҆ цѣсарь҆ствиꙗ вѣсте бо вь҆си а҅вѣ ꙗ҅ко дивъноѥ то поꙁнаниѥ видѣвъ їѡ҄сифъ своѭ҄ братиѭ҄ и҅хъже братиѭ҄ не хотѣ нарешти каꙗ҅ бо томь҆ братиꙗ ꙗ҅же о҅тъ двою҄ на десꙙте пленицоу ѥ҅дꙿнѫ о҅тъ себе и҅стръгнѫшꙙ Нъ о҅баче їѡ҄сифъ печали великꙑ на милость҆ прѣложивъ падъ на вꙑи҆ братии҆ плака сꙙ о҅ н҄ихъ почто на вꙑи҆ а҅ не и҅номь҆ мѣстѣ сь҆ лѣпотꙑ на вꙑꙗ҅хъ и҅хъ плака и҅же съврь҆гошꙙ ꙗ҅рь҆мъ брать҆ства сь҆ себе видѣ ли кротость҆ и҅ въꙁдръжаниѥ҆ мѫжа Нъ рекѫтъ нѣции҆ ѡ҄ їѡ҄сифѣ ꙗ҅ко бѣдоѭ҄ о҅дръжимъ и҅ въ штоуждеи странѣ сꙑ и҅ не и҅мѣѧ чловѣчьскꙑ помошти ни ꙁастѫпа сего дѣлꙗ кротость҆ и҅мѣа҅ше и҅ сь҆мѣрениѥ҆ нъ слоушаи҆ раꙁоумь҆но сице глагол҄ꙙи҆ о҅билиѥ҅мъ бесѣдоуѥ҅ши а҅ не правдоѭ҄ самъ бо їѡ҄сифъ добростиѭ своѥ҅ѭ҄ и҅ въꙁдръжании҅мъ въ о҅ть҆чѫ добрость҆ бѣ о҅блѣченъ Їѡ҄сифа помꙙнѫвъше и҅ свѣтъ тъ приде свѣтоу бо владꙑка христосъ и҅с тъмꙑ ть҆мничь҆нꙑѧ прости ѥ҅го да беꙁ оума о҄убо обилиѥ҅мъ бесѣдоуѥ҅ши ѡ҄ чловѣчине а҅ не правь҆доѭ҄ глагол҄ꙙи҆ ꙗ҅ко їѡ҄сифъ ноудъма бѣ добръ и҅ бе ꙁълоби сице бѣ їѡ҄сифь боголюбь҆ць҆ и҅ прѣжде ꙁакона ꙁаконъ бꙑвъ ꙗ҅ко и҅ ль҆стимъ и҅ бѣдимъ е҅гоуптѣнꙑн҄еѧ гнѫшааше сꙙ и҅ бѣгааше прѣлоубодѣи҅ствь҆нааго дѣлесе Дѣѣ҅ши ꙁаконъ бѣ данъ велꙙи не прѣлюбодѣа҅ти ни о҄убити ни о҄украсти ни лъжи послоухꙋ бꙑти нъ самъ себѣ ꙁаконъ бꙑвъ и҅ ѥ҅сть҆ствь҆нꙑи҅мъ сѫдиштемъ нао҄ученъ нагъ и҅ꙁбѣже да господинꙗ не о҅скврь҆нитъ мѣста не мол҄ꙗа҅ше ли госпожда своꙗ ꙁѣло и҅ свободѫ о҅бѣштаваѭ҄шти тъчь҆ѭ҄ а҅ бꙑ ѥ҅ѧ послоушалъ ти о҄угодиѥ ѥ҅и҆ сътворилъ не ѥ҅лико же ли о҅на течааше къ н҄емоу толико о҅нъ о҄уклан҄ꙗаше сꙙ ѥ҅ѧ по господь҆ню словеси самъ сꙙ цѣстивъ не ножемь҆ нъ вѣроѭ҄ не бесѣдоваа҅ше ли сими словесꙑ къ е҅гоуптѣнꙑн҄и їѡ҄сифъ глагол҄ꙙ ѥ҅лма господинъ мои госпожде не вѣстъ ничсоже и҅ꙁ мене ѥ҅же ѥ҅мꙋ въ домоу нъ вь҆се ѥ҅стъ далъ въ рѫцѣ мои а҅ ничсоже не вѣстъ раꙁвѣ тебе и҅мꙿже жена ѥ҅моу ѥ҅си како могѫ а҅ꙁъ сътворити неприꙗ҅ꙁниноѥ҅ се дѣло ти съгрѣшити прѣдъ богомь҆ дѣѣши ли нѣстъ сь҆де о҅ть҆цъ҆ мои҅хъ бога дѣѣ҅ши ли и҅нъ ѥ҅стъ на хананеи҅стѣ ꙁеми богъ а҅ и҅нъ вь҆ е҅гуптѣ а҅ште и҅ вꙑ не раꙁоумѣѥ҅те Дѣѣ҅ши нѣстъ вь҆севидꙙштиꙗ сила божиꙗ҆ съмотрꙙшти вь҆се а҅ште ли мѫжь ти госпожде вь҆нѣ ѥ҅стъ то и҅ли богъ мои҆ о҅шълъ ѥ҅стъ с н҄имь҆ твои҆ мѫжь҆ госпожде господинъ мои҆ ѥ҅стъ и҅ все и҅мѣниѥ своѥ҆ мь҆нѣ ѥ҅стъ прѣдалъ въ рѫцѣ како а҅ꙁъ могѫ ребро ѥ҅го прокоудити ѥ҅динъ ѥ҅днои҆ припрꙙглъ ѥ҅стъ богъ а҅ не ѥ҅днѫ мноꙁѣхъ ни ѥ҅дномь҆ многꙑѧ҆ мль҆чи о҄убо госпожде вѣдѣ тꙙ кто тꙙ пламꙑмъ раждиꙁаѥ҆ на мꙙ не тꙑ мꙙ мѫчиши госпожде нъ и҅же братиѭ҄ моѭ҄ на мꙙ въстави сии҆ ѥ҅сть҆ диꙗ҅волъ ѥ҅дноѭ҄ бо о҅тца мꙙ лишивъ тъштитъ сꙙ да и҅ бога мꙙ кромѣ сътворитъ горѣ и҅ долоу врь҆титъ сꙙ да бꙑ мꙙ кромѣ о҅тъ сь҆на ѥ҅же видѣхъ сътворилъ мль҆чи о҄убо госпожде потрь҆пи и҅мꙙ а҅ не дѣло и҅мѣти любодѣи҅ца а҅ште тебе послоушаѭ҄ тѣлеси ми пакость҆ нъ а҅ште бога прѣслоушаѭ҄ о҅боꙗ҅ко вь҆ мѫцѣ ѥ҅смъ вѣдѣ бо хотꙙштаа҅го глаголати бои҅те сꙙ могѫштаа҅го доушѫ и҅ тѣло погоубити вь҆ вѣчь҆нѣѣмꙿ о҅гн҄и да се съкаꙁаниѥ кротости тврь҆дааго їѡ҄сифа нъ и҅ ѥ҅ште послоушаи҅те ѥ҅го дѣлесъ и҅хъ вѣсте бо вь҆си а҅вѣ ꙗ҅ко о҅баждениїмъ госпождꙙ си вь҆ ть҆мницѫ въврь҆женъ бꙑстъ потом же рокоу конь҆чавъшоу сꙙ паче же вѣдѣ ꙗ҅вь҆ѥ҅ниѥ҆ на конь҆ць҆ и҅сходꙙште и҅ братии ѥ҅го вь҆ е҅гоуптъ пришь҆дъшемъ глада дѣл҄ьма видѣвъ и҅хъ їѡ҄сифъ цр꙯ъ сꙑ вь҆сѣмъ е҅гуптомъ владꙑ не о҅бнажи меча ни въ ть҆мници ꙁатвори ни гладь҆ ꙁамори ни ранꙑ дастъ ни а҅кꙑ на ꙁвѣри ꙁвѣри сѫштꙙ помꙑсли не помꙙнѫ котꙑгꙑ растрь҆ꙁаниꙗ ни ꙗ҅мь҆нꙑѧ глѫбинꙑ ни роботь҆нꙑѧ страсти ни племенънꙑѧ ꙁависти ни братолюбь҆ствиꙗ ненависть҆наа҅го дꙑма ни о҅тча лишениꙗ҆ о҅ брѣмене ни приснаа҅го брата вень҆ꙗмина страданиꙗ҆ нъ вь҆се то подъ ноꙁѣ подъложивъ прѣштениѥ съ вь҆ꙁвитиимъ сь҆мѣсивъ винꙑ и҅скаа҅ше како сꙙ бꙑ съ братиѭ поꙁналъ тъчь҆ѭ҄ же о҄уꙁь҆рѣвъ братиѭ҄ и҅ приснааго брата вень҆ꙗ҅мина беꙁълобь҆нааго младааго мь҆н҄ьшаа҅го о҅ть҆чꙙ лоꙁꙑ послѣдьн҄ии҆ гроꙁнъ невъкоушенꙑи братиѧ нелюбь҆ствомъ брата и҅ ѥ҅сть҆ствомь҆ и҅ о҄умомъ а҅биѥ҆ въ радости вь҆сплака и҅ о҅бративъ сꙙ вь҆ꙁꙿпи рекꙑ а҅ꙁъ ѥсмъ їѡ҄сифъ нꙑнꙗ же не жестоко вꙑ сꙙ ꙗ҅влꙗѥ҆ ҆Ѡ веле дѣло чоудь҆но беꙁвинънꙑи҆ а҅кꙑ винънꙑи҆ о҅тъвѣштаваѥ҅тъ а҅ꙁъ ѥ҅смъ їѡ҄сифъ братъ вашъ а҅ште невол҄еѭ҄ бꙑсте сꙙ покланили ль҆жа би бꙑла мои҆ сънъ а҅ бꙑ не проста стала моꙗ рѫкоѧ҅ть҆ сь҆ лѣпотꙑ бꙑсте о҅стрили скрьбь҆ ненавистию҄ брать҆ню Навꙑкнѣте понѣ сице братиꙗ ꙗ҅ко вь҆сь҆ о҄упꙿваѧи на господа не постꙑдитъ сꙙ простꙑ мꙙ котꙑгꙑ лишисте се въ багърѣницѫ о҅блѣченъ сѣждѫ въ ꙗ҅мѫ мꙙ въвръгосте се на колесници ꙁлатомь҆ покованѣ сѣждѫ а҅кꙑ роба продасте се цр꙯ь ѥ҅смъ въ ть҆мници бѣхъ се въ цр꙯и власти живѫ вь҆ веригахъ бѣхъ се цѣсарь҆ вѣнь҆ць҆ о҅тъ камениꙗ҆ драгааго ношѫ лѣпо о҄убо намъ братиꙗ блаженаа҅го павла слово и҅ꙁвѣштати любꙙштии҅мꙿ бога вь҆се спѣѥ҅тъ сꙙ на добро томоу слава нꙑнꙗ и҅ присно и҅ вь҆ вѣкꙑ вѣкомь҆ а҅мин того жде їѡ҄а҅нна ꙁлатоо҄устааго слово о҅тъ тлъкованиꙗ е҅уа҅гг҄елиѧ҆ ꙗ҅же о҅тъ матꙿѳеѧ о҅ десꙙти дѣвицъ и҅ о҅ талантѣхъ глаголано ѥ҅стъ въ свѧтꙑи҆ вь҆торникъ Тъгда о҄уподобитъ сꙙ цѣсарь҆ствиѥ небесъноѥ десꙙти дѣвицъ ѧ҅же вь҆ꙁь҆мъшꙙ свѣтиль҆никꙑ и҅хъ и҅ꙁидошꙙ на сь҆рѣтениѥ ꙁꙙти и҅ невѣстѣ пꙙть҆ же о҅ть н҄ихъ бѣа҅ше мѫдръ пꙙть҆ же ѫ҅родивъ ѧ҅же ѫ҅родивꙑѧ҆ не вь҆ꙁꙙшꙙ масла въ сьсѫдѣхъ свои҅хъ Таче моудꙙштоу невѣстьникоу въꙁдрѣмашꙙ сꙙ вь҆сꙙ и҅ съпаа҅хѫ полоуношти же вь҆пл҄ь бꙑстъ се невѣсть҆никъ грꙙдетъ и҅ꙁидѣте на сь҆рѣтениѥ҆ ѥ҅моу въставъшꙙ же и҅ недостатъчь҆нꙑ сѫштꙙ и҅мѣниꙗ пꙙть҆ и҅хъ рѣшꙙ къ мѫдрꙑи҅мꙿ дадите и҅ намъ о҅тъ масла вашего сиѧ҅ же не послоушашꙙ глагол҄ѫштꙙ ѥ҅да како не довь҆лѣѥ҅тъ вамъ и҅ намъ и҅дѣте къ продаѭ҄штии҅мъ и҅ коупите и҅дѫштем же того ради приде невѣстьникъ и҅ о҅нꙑ вь҆нидошꙙ послѣдь҆н҄ѧѧ҅ же рѣшꙙ о҅тврь҆ꙁи и҅ намъ се же рече а҅минъ глагол҄ѫ вамъ не вѣдѣ васъ бь҆дите о҄убо ꙗ҅ко не вѣсте дь҆не таче глагола притьчѫ дроугѫѭ҄ пакꙑ чловѣкъ о҅тъходꙙ приꙁъва своѧ рабꙑ и҅ дастъ и҅мъ и҅мѣниѥ҆ о҅вомоу пꙙть҆ талантъ о҅вомоу же дъва о҅вомоу ѥ҅динъ по силѣ своѥ҅и҆ комоуждо и҅ о҅тиде таче дь҆вѣма принесъшема соугоубь҆ а҅ и҅же ѥ҅днѫ приѧ то ѥ҅динѫ принесе и҅ вь҆стꙙꙁаѥ҅мъ рече о҄увѣдѣхъ ꙗ҅ко жестокъ ѥ҅си жь҆н҄ꙙ и҅деже нѣси сѣа҅лъ и҅ сьбираѧ и҅деже нѣси расꙑпалъ и҅ о҄убоꙗ҅въ сꙙ съкрꙑхъ талантъ твои҆ и҅ ѥ҅се твоѥ҆ ҅Отъвѣштавъ о҄убо господинъ ѥ҅го рече пронꙑривꙑ робе и҅ лѣнивꙑи҆ а҅ште вѣдѣше ꙗ҅ко жь҆н҄ѫ и҅деже нѣсмъ сѣꙗ҅лъ и҅ сь҆бираѭ҄ и҅деже нѣсмъ расꙑпалъ подоба ти бѣ дати сь҆ребро мое҆ прикоупъ творꙙштии҅мъ и҅ а҅ꙁъ пришъдꙿ о҄убо вь҆ꙁꙙлъ бꙑхъ моѥ҆ съ вь҆ꙁвитиѭ҄ въꙁь҆мѣте о҄убо о҅ть н҄его талантъ и҅ дадите и҅мѫштоуо҄умоу десꙙть҆ талантъ и҅ и҅мѫштоуо҄умоу бо присно дастъ сꙙ и҆ и҅ꙁбѫдетъ о҅тъ не и҅мѫштааго же и҅ ѥ҅же мнитъ сꙙ и҅мѣти вь҆ꙁь҆метъ сꙙ о҅ть҆ н҄его и҅ неклоучимааго роба вь҆врь҆ꙁѣте въ тъмѫ вь҆нѣшьнѫѭ҄ тоу бѫдетъ плачꙿ и҅ скръжетъ ꙁѫбомъ Тꙑ прить҆чꙙ подобишꙙ вѣрь҆наа҅го роба и҅ нераꙁоумь҆нааго и҅ господь҆н҄е растрошивъшааго четворꙑ бо сѫтъ вь҆сꙙ о҅ томь҆ раꙁличь҆ намъ съкаꙁаѭ҄штꙙ рекѫ же о҅ поспѣшениї милость҆нѣѣ҅мь҆ и҅ ѥ҅же вьсѣмъ и҅мже можемь҆ ближнюо҄умоу на о҄успѣхъ бꙑти пон҄еже не льꙁѣ съпасти сꙙ и҅нако нъ сь҆де о҄убо о҅ вꙿсемь҆ о҄успѣсѣ глагол҄етъ вь҆сѣчь҆стѣѣ҅мь҆ и҅же о҅ ближь҆н҄имъ творити подобаа о҅ дѣвицахъ же о҅ милости свои҅ствь҆нѣ ѥ҅же и҅мѣние҅мъ глагол҄етъ и҅ ꙁѣло паче о҅ прь҆вѣи҆ прить҆чи о҅нь҆де бо биѭ҄штааго и҅ пиꙗ҅нааго и҅ господьско трошꙙштааго и҅ погоубьꙗ҅ѭ҄штааго мѫчитъ Сьде же и҅ не на о҄успѣхъ сѫштаꙗ и҅ о҅бильнѣ трѣбоуѭ҄штии҅мъ сѫштаꙗ и҅стьштаѭ҄штоу и҅мѣа҅хѫ бо масло не о҅биль҆но же тѣмꙿже и҅ мѫчꙙтъ сꙙ чꙿсо же ради лици дѣвичи чиѭ҄ приводи прить҆чѫ и҅ не просто ꙗ҅ко чесо ли ради прилагаѥ҆ лице велико о҅ дѣвьствѣ съглагола рекꙑ сѫтъ҆ скопь҆ци и҅же скопишꙙ сꙙ сами цѣсарь҆ствиꙗ҆ ради небесь҆нааго и҅ могъи҅ сꙙ вь҆мѣстити да сꙙ вь҆мѣститъ вѣстъ и҅ многꙑѧ о҅тъ чловѣкъ великѫ о҅ н҄ихъ славѫ и҅мѫштꙙ не бо нъ ѥ҅стъствомъ дѣло велико и҅ кажетъ ѥ҅же ни вь҆ ветьхꙑи҅хъ пръвꙑи҅ми ст꙯ꙑи҅ми мѫжи о҅нѣми о҄управило сꙙ и҅ въ новѣѣмь҆ не повелѣ ноуждеѭ҄ такожде ꙁаконъ не бо ꙁаповѣда сего нъ и҅ꙁвол҄ениимъ слꙑшꙙштии҅мъ повелѣ тѣмже и҅ павьлъ рече не нѫждѫ же ни хотꙙштааго ни ꙁаповѣди творѫ о҅ дѣлѣ томь҆ пон҄еже о҄убо и҅ велико дѣло бѣѣ҅ше и҅ великѫ славѫ о҅тъ многꙑи҅хъ и҅мѣа҅ше да не къждо се о҄управивъ а҅кꙑ вь҆се о҄управивꙿ о҅ процѣѣ҅мь҆ раꙁлѣнитъ сꙙ полагаа҅тꙿ сиѭ҄ притчѫ довь҆ль҆нѫ на прѣпь҆рѣниѥ҆ ꙗ҅ко дѣвь҆ство а҅ште и҅ вь҆се и҅матъ добра же ѥ҅же о҅тъ милости бꙑваа҅тъ а҅ште ѥ҅стъ праꙁдъно съ блѫдникꙑ и҅жденетъ сꙙ и҅ съ боуи҅ми и҅ беꙁ милости ѥ поставитъ с н҄ими пль҆ть҆нѫѭ҄ бо побѣдишꙙ похоть҆ и҅мѣнь҆нꙑѧ҅ же не побѣдишꙙ нѣстъ бо тъчь҆на похоть҆ пль҆ть҆наꙗ и҅мѣнꙿнѣи҆ нъ пль҆ть҆наꙗ҆ притьчаи҅ши паче и҅ мѫчь҆нѣи҅ши ѥ҅лма же о҄убо немошть҆нѣи҆ сѫпротивь҆никъ толма же и҅ бес простꙑн҄ꙙ побѣжденꙑѧ҆ того ради бо и ѫ҅родивꙑ ѧ наричетъ ꙗ҅ко бол҄ьшѫѭ҄ болѣꙁнь҆ прѣтрь҆пѣшꙙ а҅ хоуждъшааго ради вь҆се погоубишꙙ свѣштꙙ же сь҆де рече дѣвествънꙑи҆ даръ чистота свꙙтꙑн҄ьнаꙗ҆ масло же трѣбоуѭ҄штии҅мъ помоштъ Моудꙙштоу же невѣсть҆никоу вь҆ꙁдрѣмашꙙ сꙙ вь҆сꙙ и҅ съпаахѫ кажетъ же не мало врѣмꙙ бѫдѫштеѥ҆ пакꙑ ѥ҅же посрѣдоу о҄ученикꙑ о҅тъводꙙ ѥ҅же чаꙗ҅ти тъгда ꙁѣло ꙗ҅вити сꙙ цѣсарь҆ствоу ѥ҅го не бо нъ того надѣа҅хѫ сꙙ того ради и҅ чисто ѧ въꙁдражаѥ҅тъ о҅тъ надеждꙙ тоѧ҆ по семь҆ и҅ о҅но покаꙁаѥ҅тъ ꙗ҅ко сънъ сь҆мрь҆ть҆ ѥ҅стъ съпаа҅хѫ бо рече въ полоуношти же вь҆пл҄ь бꙑстъ и҅ли прить҆чѫ о҄укаꙁаѥ҅тъ се и҅ли пакꙑ кажетъ ꙗ҅ко въ ношти въстаниѥ҆ бѫдетъ вь҆пл҄ь же и҅ павь҆лъ кажетъ глагол҄ꙙ въ повелѣнии҆ и҅ въ гласѣ а҅рꙿхагг҄еловѣ въ послѣдн҄ии҅мъ трѫбь҆ѥ҅нии҆ сь҆нидетъ сь҆ небесе чꙿто же хотꙙтъ трѫбꙑ что ли вь҆пл҄ь глагол҄етъ невѣсть҆никъ грꙙдетъ ѥ҅лꙿма же о҄убо о҄утврь҆дишꙙ свѣтила своꙗ глаголашꙙ ѫ҅родивꙑѧ҆ мѫдрꙑи҅мъ дадите намъ о҅тъ масла вашего Пакꙑ ѫ҅родивꙑ ѧ наричетъ покаꙁаѧ ꙗ҅ко ничтоже ѫ҅роди и҅же сь҆де събираа҅тъ и҅ о҅тъходитъ нагъ о҅намо и҅жде паче чловѣколюбьѥ намъ трѣбѣ и҅жде множаи҅ши милость҆ не тѣмꙿ же тъчь҆ѭ҄ ѫ҅родивꙑ нъ пон҄еже надѣа҅шꙙ сꙙ вь҆ꙁꙙти о҄у тѣхъ и҅ не въ годъ просишꙙ цѣ и҅ ничтоже о҅нѣхъ дѣвицъ чловѣколюбивѣѥ҆ бѣшꙙ же того ради паче благои҅ꙁвольни бꙑшꙙ ти ни вь҆сего просꙙтъ дадите бо рѣшꙙ намъ о҅тъ масла вашего и҅ ноуждъноѥ҆ на потрѣбѫ покаꙁаѭ҄тъ о҄угасаѭ҄тъ бо рѣшꙙ свѣтила наша нъ и҅ тако не полоучишꙙ ни чловѣколюбь҆ство бо о҄у тѣхъ о҄у н҄ихъже прошаахѫ ни о҄удобоѥ прошениѥ ни ѥ҅же ноуждъноѥ и҅ потрѣбьноѥ сътвори мъ полоучити нъ чꙿто о҄убо о҅тъ сего навꙑцаѥ҅мъ не никтоже ли насъ тамо можетъ ꙁастѫпити и҅же о҅тъ дѣлъ прѣданъ бѫдетъ да ѥ҅лмаже не можетъ то и҅ тꙙ къ немогѫштоуо҄умоу и҅хъ прилагаѭ҄тъ Се и҅ блаженꙑи҆ а҅врамъ вь҆ꙁвѣсти рекꙑ ꙗ҅ко пропасть҆ ѥ҅стъ҆ междоу вами и҅ нами ꙗ҅коже хотꙙштии҅мъ и҅ꙁвести не минѫти и҅дѣте же къ продаѭ҄штии҅мъ и҅ коупите и҅ кꙿто продаѭ҄штии҆ ништии҆ и҆ кꙿде ти сь҆де просити бѣ подоба не въ годъ тъ Видиши ли коли колико ти бꙑваа҅тъ намъ о҅тъ ништии҅хъ прикоупъ а҅ште се погоубиши многѫѭ҄ съпаса нашего погоубилъ ѥ҅си надеждѫ того ради о҄убо сь҆де подобаѥ҆ събрати масло да о҅ноуде потрѣбъ҆но бѫдетъ ѥ҅гда годъ насъ ꙁоветъ не бо нъ о҅нъ ѥ҅стъ събь҆ранию҄ на съ да о҄убо поустошъ не троши сѫштии҅хъ на кръмь҆ѧ҆ и҅ тъштеславь҆ꙗ҆ многа бо ти потрѣба тамо милость҆ то слꙑшавъшꙙ о҅нꙑ о҅тидошꙙ нъ ничꙿтоже о҄успѣшꙙ Се же и҅ рече и҅ли прить҆чеѭ҄ съкаꙁаѧ҆ и҅ вь҆сꙑнꙗѧ҆ ѭ҄ и҆ли покаꙁаѧ ꙗ҅ко аште и҅ чловѣколюбь҆ци бѫдемъ по съмрьти ничꙿтоже о҅тъ того прио҅брꙙштемъ на о҄убѣжаниѥ тѣмꙿже ни тѣмь҆ бꙑстъ довьль҆но тъчь҆ѭ҄ поо҄уштениѥ҆ пон҄еже не сь҆де и҅дошꙙ къ продаѭ҄штии҅мъ нъ тамо ни богатоуо҄умоу и҅же толь҆ма чловѣколюбь҆цъ бꙑстъ ꙗ҅коже и҅ ꙁа приклоучь҆шꙙѧ҅ сꙙ ѥ҅моу пешти и҅же бо прѣдъ вратꙑ лежꙙштаа҅го миноуѧ҆ и҅хꙿже ни видовалъ и҅стръгнѫти хоштетъ бѣдꙑ и҅ родь҆ства и҅ молитъ поустити нѣкоторꙑѧ҆ и҅же то и҅мъ съкажѫтъ нъ о҅баче о҅тъ того ничꙿтоже приѧ҆ ꙗ҅коже и҅ сиѧ҆ пон҄еже бо то слꙑшавъше о҅тидошꙙ приде невѣстьникъ ти о҅вꙑ готовꙑ с н҄имь҆ вь҆нидошꙙ о҅вꙑ же вь҆нѣ ꙁатворишꙙ сꙙ по троудѣхъ великꙑи҅хъ по несь҆вѣдь҆нꙑи҅хъ потѣхъ и҅ тꙙжьцѣи҆ рати о҅нои҆ на ѥ҅стъство бѣсꙙшти сꙙ и҅ побѣдахъ ѧ҅же сътворишꙙ и҅ посрамивъшꙙ сꙙ и҅ свѣштамъ о҄угасъшамъ о҅тъхождаа҅хѫ долоу поникꙿше ничтоже бо тьмнѣѥ дѣвъста масла не и҅мѫштоу ѥ҅же ѥ҅стъ милость тако бо и мноꙁи немилостивꙑѧ о҅бꙑкли сѫтъ ть҆мнꙑ нарицати на кꙑи҆ о҄убо о҄успѣхъ дѣвъста ѥгда невѣстьника не видѣшꙙ и҅ ни тлъкнѫвъшꙙ о҄успѣшꙙ Нъ страшь҆ноѥ о҅но слꙑшашꙙ слово и҅дѣте не вѣдѣ васъ ѥ҅гда же о҄убо самъ то речетъ нѣстъ и҅но ничтоже раꙁвѣ родь҆ства даѥ҅тъ сꙙ и҅ несътрь҆пѣна мѫка паче родь҆ства то слово лютѣѥ҆ и҅ къ дѣлаѭ҄штии҅мъ беꙁакониѥ҆ рече бь҆дите о҄убо ꙗ҅ко не вѣсте дь҆ни ни часа Видиши ли коль҆ чꙙсто се поминаѥ҅тъ потрѣбь҆нѫ покаꙁаѧ милость҆ сѫтъ о҄убо и҅же вь҆се житиѥ҆ своѥ҆ лѣнꙙтъ сꙙ ѥ҅гда же ли въстꙙжѫтъ сꙙ о҅тъ насъ глагол҄ѫшть҆ ꙗ҅ко въ годъ съмрь҆ть҆нъи҆ о҅ставь҆ѭ҄ трѣбоуѭ҄штии҅мъ слꙑшꙙтъ словеса си и҅ да о҄управь҆ꙗѭ҄тъ сꙙ не бо нъ въ годъ тъ мноꙁи о҅тъпадошꙙ того напрасно въстръжени ни о҄устрои҅ти своѥ҅го проштени о҅ н҄емже хотѣа҅хѫ та о҄убо прить҆ча милости ради речена ѥ҅стъ ꙗ҅же и҅мѣнии҅мъ бꙑваа҅тъ а҅ ꙗ҅же по семъ и҅ к тѣмъ и҅же ни богать҆ствомъ ни словомъ ни ꙁастѫпомъ ни и҅нѣмь҆ ничимже на о҄успѣхъ ближь҆нюо҄умоу бꙑти хотꙙтъ нъ вь҆се крꙑѭ҄штемъ то почꙿто о҄убо та притча ц꙯рѣ въводитъ о҅нъ же невѣстъника да навꙑкнеши како приспѣѥ о҅ дѣвицахꙿ и҅матъ х꙯с ѧ҅же сѫштаꙗ раꙁдаваѭ҄тъ то ѥ҅стъ и҅ дѣвь҆ство тѣмже и҅ паулъ тъ полагаѧ҆ о҄уставъ вешти не посагъшиꙗ бо печетъ сꙙ о҅ г꙯и рече и҅же на доброо҅браꙁьноѥ и҅ благоприлежь҆ноѥ къ г꙯и бе съмѫштениꙗ҆ сице молимъ рече въ лоуцѣ же и҅нако лежитъ талантънаꙗ притъча се о҄убо решти ѥ҅стъ ꙗ҅ко и҅на се ѥ҅стъ и҅на же оно въ ѥ҅днои҅ бо о҅тъ ѥ҅дного о҅гавь҆ѥ҅ниꙗ҆ раꙁно бꙑшꙙ присноси о҅тъ ѥ҅дноѧ҆ мнась҆ о҅вь пꙙть о҅въ десꙙть принесоста тѣмь ни того полоучишꙙ сь҆де же и҅нако того ради же и҅ вѣнь҆ць҆ такъ жде Дь҆вѣ бо прии҅мꙑи҆ дь҆вѣ прида и҅ и҅же пꙙть҆ такожде о҅ноуде же пон҄еже о҅тъ тогожде положениꙗ҆ о҅въ множаи҆ и о҅въ же хоуждеи҆ приносъ покаꙁаста да вь҆ лѣпотѫ и҅ на триꙁнахъ не тъчь҆но прии҅мета Виждъ же ѥ҅го вь҆сьжде не вь҆скорѣ въстꙙꙁаѭ҄шта не бо нъ и҅ о҅ виноградѣ о҅тъда дѣлател҄емъ и҅ о҅тиде и҅ сь҆де вь҆вѣривъ о҅тиде да о҄увѣси ѥ҅го длъготрь҆пѣниѥ҆ мнѣ же мнитъ сꙙ и҅ вꙿстаниѥ наꙁнаменоуѭ҄штоу се глаголати нъ сь҆де не ѥ҅ште дѣлател҄е и҅ виноградꙿ нъ вꙑ ѥ҅сте дѣлател҄е не бо къ кнꙙꙁемъ тъчь҆ѭ҄ и҅ къ жидомъ нъ къ вь҆сѣмь҆ глагол҄етъ и҅ о҅ви приносꙙште и҅сповѣдаѭ҄тꙿ доброраꙁоумивѣ и своѥ и҆ владꙑчь҆ско ти о҅въ глагол҄етъ пꙙть҆ талантъ ми да о҅въ же глагол҄етъ то покаꙁаѭ҄ште ꙗ҅ко и҅ о҅тъ того сѫтъ начꙙтъкъ приѧли дѣлоу и҅ многѫ благодѣть҆ и҅мѣшꙙ и҅ ѥ҅же вь҆сего и҆мꙿ о҅тъ того мь҆нꙙтъ Чꙿто о҄убо владꙑка добрѣ рабе благꙑи рече се бо ѥ҅стъ благааго ѥ҅же ближь҆н҄҄оуо҄умоу съмотрити҆ вѣрь҆нꙑи҆ рабе о҅ малѣ бѣ вѣрьнъ надъ многꙑ тꙙ поставь҆ѭ҄ вь҆ниди вь҆ радость г꙯и своѥго и҅ вьсе блажениѥ҆ словомъ симъ покаꙁавъ нъ о҅нъ не тако нъ како вѣдѣхъ ꙗ҅ко жестокъ ѥ҅си чловѣкъ жь҆н҄ꙙ и҆жде нѣси сѣа҅ль҆ и҅ сьбираѧ҆ и҅жде нѣси расꙑпалъ и҅ о҄убоꙗ҅вь҆ сꙙ съкрꙑхъ талантъ твои҆ и҅ се и҅маши своѥ҆ Что о҄убо владꙑка подоба ти бѣ положити сь҆ребро моѥ прѣдъ продаѭ҄штии҅ми рекше подоба ти бѣ глаголати поо҄устити сь҆вѣтъ творити нъ не послоушаѭ҄ть ли да нѣстъ то до тебе что того ѥ о҄удобѣѥ чловѣци бо не тако творꙙтъ нъ того въ ꙁаи҅мъ давъшаа҅го самого приставꙙтꙑ и҅ вь҆стꙙꙁати нъ тебѣ подоба бѣ вь҆дати рече и҅ вьстꙙꙁаниѥ мь҆нѣ о҅ставити и҅ а҅ꙁъ о҄убо и҅стꙙꙁалъ бимъ съ вь҆ꙁвитиѭ҄ вь҆ꙁвить҆ мѣнꙙ послоушаниꙗ дѣлъ покаꙁаниꙗ҆ тебѣ ѥ҅стъ бꙑло о҄удобѣѥ҆ покаꙁати и҅ сътворити мнѣ же бѣдь҆ѥ о҅ставити нъ пон҄еже того не сътвори вь҆ꙁь҆мѣте рече о҅ть҆ н҄его таланꙿтъ дадите же и҅мѫштоуо҄умꙋ десꙙтъ талантъ и҅моуштоуо҄умоу бо вь҆сь҆де дастъ сꙙ и҅ и҅ꙁбѫдетъ о҅тъ не и҅мѫштааго же и҅ ѥ҅же и҅матъ вьꙁь҆метъ сꙙ о҅тъ н҄его чꙿто же се ѥ҅стъ ѥ҅же о҄учениꙗ҅ ради даръ словесь҆нꙑ и҅мъ и҅ не приносꙙ ѥ҅го и҅ дарꙿ погоубь҆ꙗ҅тъ творꙙи҅ бо спѣшениѥ҆ бол҄иї даръ приѥ҅мь҆ѥ҅тъ ꙗ҅коже бо о҅нъ ѥ҅же приѧ погоубь҆ꙗ҅ѥ҅тъ нъ не толика тъштета тъчиѭ҄ праꙁдъноуѭ҄штоуоумоу нъ несътръпѣтиꙗ мѫка и҅ по мѫцѣ о҅тъвѣтъ многъ хоул҄ъ наплън҄енъ неклоучимаа҆го бо рече роба въврь҆ꙁѣте въ тъмѫ кромѣшть҆н҄ѫѭ҄ тоу ѥстъ плачъ и҅ скрь҆жетъ ꙁѫбомъ Видиши ли ꙗ҅ко не тъчь҆ѭ҄ грабꙙи҆ и҅ лихоѥ҅млꙙи҆ ни и҅же ꙁълаꙗ творꙙтъ нъ и҅же добра не творитъ мѫчитъ сꙙ сетъноѭ҄ мѫкоѭ҄ слꙑшимъ о҄убо словеса си дон҄елиже ѥ҅стъ годъ прии҅мѣмъ сь҆пасениѥ своѥ҆ прии҅мѣмъ масло вь҆ свѣштꙙ дѣлаи҅мъ о҅ талантѣ а҅ште ли о҅блѣнимъ сꙙ и҅ праꙁдь҆ни ходимъ сь҆де то никꙿтоже насъ не помилоуѥ҅тъ тамо а҅ште и҅ много плачемъ сꙙ ꙁа грѣхꙑ и҅ и҅же скврь҆навꙑ риꙁꙑ и҅мꙑ ничꙿтоже о҄успѣ о҅тъда о҄убо ѥ҅мꙋже бѣ върѫчено ѥ҅дно таланто нъ и҅ тако о҅сѫжденъ бꙑстъ молишꙙ дѣвицꙙ и҅ придошꙙ и҅ тлъкнѫшꙙ и҅ вь҆се въ поустошъ и҅ беꙁ оума то о҄убо вѣдѫште принесѣмъ вь҆се на о҄успѣхъ ближь҆н҄ии҅мъ таланти бо сь҆де сѫтъ коѥ҅гождо сила и҅ли въ ꙁастѫпании҆ и҅ли въ и҅мѣнии и҅ли въ о҄учении҆ и҅ли въ коѥи҆ любо потрѣбѣ тако и҅ жде никтоже да не глагол҄етъ ꙗ҅ко ѥ҅дꙿно таланто и҅мамъ и ничтоже не могѫ сътворити можеши и҅ ѥ҅днѣмъ добро сътворити не бо ѥ҅си о҅ноѧ҅ въдовꙑ о҄убожаи҆ нѣси петра и҅ їѡ҄а҅нна грѫбл҄ьи҆ и҅же и҅ грѫби и҅ некн҄ижь҆ници бѣшꙙ нъ о҅баче пон҄еже поо҄уштениѥ҆ покаꙁашꙙ и҅ на поль҆ꙁѫ о҅бь҆штѫѭ҄ вь҆се творишꙙ того ради небо приѧшꙙ нѣстъ бо ничꙿтоже тако б꙯оу любо ꙗ҅коже ѥ҅же о҅бь҆штаꙿго ради оуспѣха жити того ради слово нꙑ ѥ҅стъ богъ далъ и҅ рѫцѣ и҅ ноꙁѣ и҅ тѣлесьнѫѭ҄ моштъ и҅ о҄умъ и҅ съмꙑслъ да вь҆се то на наше съпасениѥ и҅ на вь҆скраи҅н҄ии҅хъ о҄успѣхъ принесѣмъ не бо на хвалѫ намъ слово и҅ на благодарь҆ствиѥ тъчь҆ѭ҄ трѣбѣ нъ и҅ на о҄учениѥ о҄успѣшено и҅ на о҄утѣшениѥ҅ а҅ште на то сътворимъ владꙑкꙑ подражали бѫдемъ а҅ште ли на сѫпротивь҆ноѥ то диꙗ҅вола пон҄еже бо и҅ петръ ѥ҅гда и҅ сповѣда хс꙯а блажаа҅ше сꙙ ꙗ҅коже о҅тче и҅ꙁвѣштавъ ѥ҅гда же ли о҅тъмѣтаа҅ше сꙙ крь҆ста и҅ о҅тъвѣштаваа҅ше сꙙ въспрѣштаѥ҅мо ѥ҅моу бꙑваа҅ше ꙁѣло ꙗ҅коже диꙗ҅вол҄е мꙑслꙙштоу да ѥ҅ли тои҅жде невѣстиѭ҄ речено ѥ҅стъ толико вь҆спрѣштениѥ҆ ѥ҅гда хотꙙште съгрѣшаѥ҅мъ то како проштениѥ҆ прии҅мемъ Сице о҄убо нꙑнꙗ глагол҄емъ да о҅тъсѫдоу бѫдѫтъ ꙗ҅вѣ словеса христосова сѫшта не бо а҅ште тъчь҆ѭ҄ рекѫ въстани и҅ ходи ни а҅ште рекѫ тавиѳа въстани тогда то глагол҄ѫ нъ мноꙁѣмъ рече а҅ште похоул҄енъ благословь҆ѭ҄ а҅ште пакость҆ прии҅мъ помол҄ѫ сꙙ ꙁа того прѣжде о҄убо глаголаа҅хъ ꙗ҅ко рѫка ѥ҅стъ ѧ҅ꙁꙑкъ нашъ христосовоу ногоу касаѭ҄шти сꙙ нꙑнꙗ же велꙿми бол҄е глагол҄ѫ ꙗ҅ко ѧ҅ꙁꙑкъ ѥ҅стъ ѧ҅ꙁꙑкъ нашъ христосова подражаѧ а҅ште подобь҆но ѥ҅стъ о҅пасениѥ покажетъ а҅ште то вѣштаѥ҅мꙑ ѥ҅же о҅нъ хоштетъ чꙿто же то ѥ҅стъ ѥ҅же о҅нъ хоштетъ намъ да вѣштаѥ҅мъ словеса ꙗ҅же сѫтъ пль҆на тихости и҅ кротости ꙗ҅коже и҅ тъ глаголаа҅ше глагол҄ꙙ о҄укарѣѭ҄штии҅мъ ѥ҅го а҅ꙁъ бѣса не и҅мамъ и҅ пакꙑ а҅ште ꙁь҆лѣ глаголаахъ съвѣдѣтел҄ьствоуи҆ о҅ ꙁь҆лѣ а҅ште и҅ тꙑ тако глагол҄еши а҅ште о҄управьѥ҅ниѥ҆ въскраи҅н҄ꙗаго глагол҄еши прио҅брꙙштеши ѧ҅ꙁꙑкъ подобꙙштъ сꙙ томоу и҅ се тъ рече б꙯ъ и҅ꙁводꙙи҆ бо чь҆стъноѥ҆ о҅тъ недостои҅нъства а҅кꙑ о҄уста моꙗ бѫдѫтъ ѥ҅гда о҄убо ѧ҅ꙁꙑкъ твои҆ а҅кꙑ ѧ҅ꙁꙑкъ бѫдетъ христосовъ и҅ о҄уста твоꙗ бѫдѫтъ а҅кꙑ о҄уста о҅тча и҅ ст꙯ааго доуха храмъ бѫдеши каꙗ о҄убо сеи҆ равъна бѫдетъ чь҆сть҆ не бо нъ а҅ште и҅ ꙁлатомъ съставь҆ѥ҅на ти бꙑшꙙ о҄уста бꙑла и҅ камении҅мъ чь҆стънꙑи҅мь҆ не толь҆ма сꙙ бꙑшꙙ свь҆тѣла ꙗ҅коже нꙑн҄ꙗ о҄утвариѭ҄ кротость҆ноѭ҄ о҅свѣштаѥ҅ма что бо о҄устъ любѣѥ не вѣдѫштъ хоулити нъ благословити поо҄учаѭ҄штемъ сꙙ а҅ште ли не можеши благословити клънѫштааго помль҆чи ти понѣ то о҄управи и҅ пѫтемь҆ миноуѧ и҅ спѣшꙙ ꙗкоже ѥ҆ подоба и҅ на то придеши и҅ сътвориши о҄уста така ꙗ҅ка же рѣхомъ и҅ не мь҆ни дръꙁо сѫште реченоѥ҆ чловѣколюбь҆цъ҆ бо ѥ҅стъ владꙑка и҅ добротꙑ ѥ҅го даръ бꙑваа҅тъ дръꙁо ѥ҅стъ диꙗ҅вол҄емъ о҄устомъ о҄уподобь҆ѥ҅на и҅мѣти бѣса пронꙑрива ѧ҅ꙁꙑка сътворити такъ жде паче же таи҅нъ приѥ҅мь҆ѭ҄штоу сицѣхъ и҅ тоѧ пль҆ти господь҆нꙙ прио҅бьштаѭ҄штоу сꙙ Се о҄убо помꙑшл҄ꙗѧ бѫди вь҆ н҄ь по силѣ своѥи҆ к томоу ти о҄убо ни понѣ вь҆ꙁь҆рѣти такомоу бꙑвъшоу можетъ не бо нъ поꙁнаѥ҅тъ о҅браꙁъ цѣсарь҆скꙑи҆ и҅ вѣстъ христосова о҅рѫжиꙗ и҅мже бꙑстъ побѣжденъ каꙗ҅ же то сѫтъ кротость҆ и҅ тихость҆ не бо нъ ѥ҅гда въ горѣ пристѫпаѭ҄шта ѥ҅го раꙁдраꙁи и҅ протꙙже рѣчь҆ не ꙁнаѥ҅мъ ꙗ҅ко х꙯с ѥ҅стъ нъ словесꙑ тѣми о҄устрѣли того о҅тъ кротости вь҆ꙁꙙ о҅тъ кротости побѣдѫ то жде и҅ тꙑ сътвори а҅ште видиши чловѣка диꙗ҅вола сътворь҆ша сꙙ и҅ придѫшта к тебѣ тако жде и҅ тꙑ о҅долѣи҆ далъ ти ѥ҅стъ власть х꙯с бꙑти вь҆ н҄ь противѫ силѣ своѥ҅и҆ не о҄убои҅ сꙙ то слꙑшꙙ страхъ бо ѥ҅стъ ѥ҅же вь҆ н҄ь не бꙑти глагол҄и о҄убо такожде вь҆ н҄ь и҅ бѫдеши въ того такъ ꙗ҅коже и҅ о҅нъ того ради бол҄ии҆ ѥ҅стъ и҅же сице глагол҄етъ и҅ проричетъ о҅номоу бо о҅тъ дара вь҆се сь҆де же и҅ троудъ твои҆ и҅ потъ нао҄учи дѫшѫ тварати ти о҄уста о҄устомъ христосовамъ подобꙙшта сꙙ можетъ бо то а҅ште хоштетъ творити вѣстъ хꙑтрость҆ тѫ а҅ште да нѣстъ лѣнива и҅ како ꙁиждѫтъ сꙙ така о҄уста рече кꙑи҅ми шарꙑ коѥ҅ѭ҄ вештиѭ҄ не никоѥ҅ѭ҄же ли раꙁвѣ добротоѭ҄ ѥ҅дноѭ҄ и҅ кротостиѭ҄ и҅ сь҆мѣрениѥ҅мъ Видимꙑ како и҅ диꙗ҅волꙗ творꙙтъ сꙙ о҄уста да не никакоже сътворимъ тацѣхъ како о҄убо ꙁиждетъ сꙙ клꙙтвами хоулами ꙁаклинаниѥ҅мъ ꙁавистиѭ҄ ѥ҅гда бо то кто бесѣдоуѥ҅тъ то того ѧ҅ꙁꙑкъ приѥ҅мь҆ѥ҅тъ како о҄убо проштениѥ҆ прии҅мемъ паче же какого не подъи҅мемъ мѫчениꙗ҆ пон҄еже ѧ҅ꙁꙑкъ и҅мже съподобь҆ѥ҅ни бꙑхомъ пль҆ти въкꙋсити господь҆скꙑ того поꙁь҆римꙑ диꙗ҅вол҄е бесѣдоуѭ҄шта да о҄убо не поꙁороуи҅мꙿ нъ вь҆сѣмъ спѣшении҅мъ и҅мѣмꙑ сꙙ ꙗ҅коже нао҄учити господа подражати своѥ҅го а҅ште бо и҆ накажемꙑ то сь҆ мноꙁѣмь нꙑ о҄убо пь҆вании҅мъ на сѫдишти поставитъ христосовѣ а҅ште бо не вѣ никꙿтоже сице глаголати то и҅ сѫдии҆ ѥ҅го не послоушаѥ҅тꙿ ꙗ҅коже бо ѥ҅гда роуминъ сꙑ лоучитъ сꙙ сѫди не послоушаѥ҅тъ о҅тъвѣштаваѭ҄штаꙿго и҅же не о҄умѣѥ҅тъ тако бесѣдовати такоже ї х꙯с а҅ште да не по того о҅браꙁоу глагол҄еши не послоушаѥ҅тъ тебе ни вънь҆метъ навꙑкнѣмъ о҄убо тако глаголати ꙗ҅коже ѥ҅стъ о҅бꙑклъ цр꙯ъ нашъ послоушати поспѣшимꙑ того подражати ѧ҅ꙁꙑка а҅ште и҅ въ желѣтвѫ въпадеши блюди да ти не съвратитъ о҄устъ печаль҆ноѥ҆ мѫчениѥ҆ нъ да глагол҄еши а҅кꙑ х꙯с жалова бо и҅ тъ по лаꙁарѣ и҅ їю҄дѣ а҅ште бо и҅ въ боꙗ҅ꙁнꙿ въпадеши въспꙑтаи и҅ тꙑ тако глаголати пакꙑ ꙗ҅коже и҅ тъ въпаде бо и҅ тъ въ страхъ тебе ради по словесъноуо҄умоу строю҄ рь҆ци и҅ тꙑ о҅баче не ꙗ҅коже а҅ꙁъ хоштѫ нъ ꙗ҅коже тꙑ а҅ште и҅ плачеши просль҆ꙁи тихо ꙗ҅коже и҅ тъ а҅ште и҅ въ напасти въпадеши не бо нъ и҅ въ напастехъ бꙑваѥ҆ и҅ печаль҆нъ и глагол҄етъ прискръбь҆на ѥ҅стъ доуша моꙗ҆ до сьмрь҆ти и҅ вь҆сꙙ ти о҄укаꙁꙑ дастъ да храниши тꙑ мѣрꙑ и҅ данааго ти правь҆ѥ҅ниꙗ раскаꙁиши сице въꙁможеши о҄уста и҅мѣти подобь҆на о҅ного о҄устомъ сице по ꙁеми ходꙙ горѣ сѣдꙙштааго ѧ҅ꙁꙑкъ нꙑ покажеши подобь҆нꙑ мѣрꙑ хранꙙ ѥ҅же въ скрь҆би въ гнѣвѣ въ желѣтвѣ въ троудѣ колико ѥ҅стъ въ васъ помꙑшлꙗѭ҄ште ѥ҅го о҅браꙁъ видѣти тъчь҆ѭ҄ нъ і бꙑти вь҆ н҄ь моштъно ѥ҅стъ а҅ште подвижемъ сꙙ не о҅тътꙙꙁаи҅мъ сꙙ о҄убо не толь҆ма приѥ҅мь҆ѥ҅тъ о҄уста пророчь҆ска ꙗ҅коже кротъкꙑи҅хъ и҅ тихꙑи҅хъ чловѣкъ мноꙁи бо ми рекѫтъ рече и҅менемь твои҅мъ прорицахомъ и҅ рекѫ и҅ мъ не вѣдѣ васъ мѡ҄усии҅но же пон҄еже кротъкъ бѣ ꙁѣло и҅ тихъ чловѣкъ бо мѡӱсии рече кротчаи҆ паче вь҆сѣхъ чловѣкъ и҅же на ꙁеми тако приѥ҅млꙗа҅ше сꙙ и҅ любь҆ꙗ҅ше ꙗ҅коже решти лицемъ къ лицоу и҅ о҄устꙑ къ о҄устомъ глаголаа҅ше ꙗ҅коже дроугъ къ своѥ҅моу дроугоу не ꙁапрѣштаѥ҅ши ли нꙑнꙗ бѣсомъ нъ ꙁапрѣтиши тъгда родь҆ствꙋ о҅гн҄ьноуо҄умоу а҅ште и҅маши о҄устомъ х꙯совомъ о҄уста подобьна въспрѣтиши беꙁдь҆нѣ о҅гн҄ьнѣи҅ и҅ речеши о҄умль҆кни о҅брати сꙙ и҅ съ мноꙁѣмъ пꙿвании҅мъ на небо вь҆ꙁидеши и҅ насꙑтиши сꙙ цѣсарь҆ства ѥ҅гоже бѫди вь҆сѣмъ намъ полоучити благодѣтиѭ҄ и҅ чловѣколюбиѥ҅мъ г꙯а нашего їс꙯а хс꙯а с н҄имже о҅тꙿцоу слава коупꙿно съ свꙙтꙑи҅мъ дх꙯омь҆ вь҆ вѣкꙑ вѣкомь а҅мин їѡ҄а҅нꙿна а҅рхие҅п꙯па ꙁлатоо҄устааго слово въ великꙑи҆ въторникъ и҅ о҅ събрании҆ съборъ на г꙯а и҅ г꙯лаахѫ что сътворимъ Приподобꙙтъ сꙙ цръквьнии҆ кръмьѥ҅ници дѣтехъ и҅же млѣко по вь҆сꙙ дь҆ни пишти себѣ о҅тъ матера съса съсѫтъ и҅ присно просꙙтъ приподобихомъ же и҅ мꙑ сꙙ матери о҄убоꙁѣи҆ не и҅мѫшти гладомь҆ млѣка нъ въспрꙙтавъшѫ млѣчънꙑи҅мъ пѫти и҅ ꙗ҅ко а҅ште кто видитъ матере чꙙдолюбѫ млѣка не и҅мѫштѫ и҅ своѥ҆ чꙙдо видꙙшти плачѫште и҅ подадѫштѫ съсъ да не надои҆ дѣтишта нъ да о҅тъ плача о҄уставитъ тако же и҅ насъ видите тако жде и҅ насъ видите страждѫштъ то жде и҅ творꙙштъ тако жде не бо нъ и҅ мꙑ видꙙште новꙑи҆ съборъ цръквънꙑѧ҆ дѣти о҅крь҆сть҆ стоѧ҅штꙙ и҅ чаѭ҄ште словесънаа҅го беꙁ ль҆сти млѣка словеси съ о҄ума своѥ҅го даѥ҅мъ не да накръмимꙑ и҅хъ о҄убоꙁи бо ѥсмъ и҅ ништи словесꙑ нъ да любь҆ве и҅ ꙁнои҆ прѣставимъ Нъ и҅дѣте вь҆ꙁлюбь҆ѥ҅нии҆ къ е҅уа҅гг҄елии҅скоу проповѣданию҄ притечемъ да видимъ ѥ҅же на господа жидове творꙙтъ лаа҅ниѥ събрашꙙ бо рече жидове съборъ и҅ глаголаа҅хѫ что сътворимъ се намъ е҅уа҅гг҄елистъ їѡ҄а҅ннъ нꙑнꙗ бесѣдова а҅ште бо и҅ о҄устꙑ намъ нꙑнꙗ не бесѣдоуѥ о҅баче доухомъ въ стоѧ҅штии҅хъ слоухꙑ вь҆пиѥтъ събрашꙙ бо рече съборъ и҅ глаголаа҅хѫ что сътворимꙿ добро събърашꙙ нъ ꙁълъ съборъ не на любь҆ве нъ на сваръ не на миръ и҅дѫште нъ на рать҆ о҅стрꙙште сꙙ събрашꙙ съборъ да не бога славꙙтъ нъ да христосоу бечь҆стиѥ сътворꙙтꙿ събърашꙙ съборъ да не вѣрѫ съꙁиждѫтъ нъ да ѫ҅гълънꙑи камень҆ сънорꙙтъ събрашꙙ съборъ да не погꙑбъшꙙѧ о҅вь҆цꙙ въ породѣ ꙁатворꙙтъ нъ да пастоуха о҄убивъше паствѫ ражденѫтъ събърашꙙ съборъ да не а҅кꙑ снѣгъ сиꙗ҅ѭ҄штааго сꙙ бисъра прии҅мѫтъ нъ да свѣтълꙑи҆ камень҆ ꙗ҅коже мь҆нѣшꙙ невѣрь҆ствии҅мъ о҅тъмꙙтъ събърашꙙ съборъ да не о҅тъ винограда сладъкоѥ҆ о҅бь҆ѥ҅мь҆ѭ҄тъ гроꙁновиѥ҆ нъ да и҅стинънꙑи҆ виноградꙿ на дѫбоу кръста раꙁбивъше себѣ си лоꙁѫ пагоубꙑ сътворꙙтъ намъ же лоꙁѫ съпасени҆а҅ о҄уготовꙙтъ ҆Ѡ съборе диꙗ҅воломъ на христоса събъранꙑи҆ ҆Ѡ сьвѣте ꙁълоби и҅спльн҄енъ ҆Ѡ съборе влъкъ паче кръвиѭ҄ питомомъ некли чловѣкомъ богонось҆цемъ чꙿто глагол҄ѫ о҅ вль҆цѣхъ некротъкꙑи҅хъ нъ и҅ ль҆въ некротъкꙑи҅хъ горь҆шии҆ ль҆ви бо даниїла ничсоже не видѣвъше ꙁнамениꙗ҆ нъ мѫжа видѣвъше и҅ добрости ѥ҅го почътъше о҄уста своꙗ о҅бꙙꙁашꙙ ҅А жидове толика и҅ такова чоудеса видѣвъше паче о҅тъ ꙁависти на о҄убии҅ство притварѣа҅хѫ сꙙ чꙿто же глаголаꙿхѫ чꙿто сътворимъ ѥ҅ша и҅ не събрали събора ѥ҅ша и҅ сице не бесѣдовали ꙗ҅роу тоу грѣховь҆нѣи ꙁълоби прѣсталъ коньцъ нъ събрашꙙ съборъ и҅ глаголаа҅хѫ что сътворимъ ѡ҄ гнѫсь҆ноѥ҆ питаноѥ҆ о҄устроѥ҅ниѥ҆ ѡ҄ стенаниѥ и҅ жел҄е ꙁавистиѭ҄ бꙑваѭ҄штиꙗ҆ ѡ҄ плачоу и҅ бь҆ѥ҅нию҄ не на добро бꙑваѭ҄штоу ни рах҄ии҅л҄ь плачѫшти чꙙдъ свои҅хъ сице въстена что сътворимъ ѥ҅гда бѣ небогъмъ радовати сꙙ ѥ҅гда бѣ веселити сꙙ и҅ дь҆нь҆ славь҆нъ творити ꙗ҅ко мрь҆твии҆ въскръсошꙙ ꙗ҅ко жиꙁнь҆ ꙗ҅ви сꙙ ꙗ҅ко съмрь҆ть҆ раꙁорена бꙑстъ ꙗ҅ко бѣсовъ множь҆ство пропꙙто бꙑстъ ꙗ҅ко чловѣчь҆ство проштено бꙑстъ ꙗ҅ко мрь҆твꙑи҅мъ въскрьсениѥ вь҆сѣмъ проповѣдано бꙑстъ нꙑн҄ꙗ же о҅ селицѣ добрѣ не радоуѭ҄тъ сꙙ но плачѫтъ сꙙ и҅ толика добра винь҆ника погоубити мꙑслꙙтъ и҅ глагол҄ѫтъ чꙿто сътворимъ не и҅ного бѣ ничꙿсоже и҅ꙁвѣштати нъ тъчь҆ѭ҄ ꙗ҅ко покаꙗ҅въше сꙙ о҅братимъ и҅ томоу припадъше вѣроуи҅мъ чꙿто бо бꙑшꙙ и҅но глаголали покаꙗ҅въше сꙙ нъ се чꙿто сътворимъ ꙗ҅ко ꙁавѣтъ божии҆ прѣстѫпихомъ ꙗко ꙁакона данааго намъ не съхранихомъ ѥ҅же глагол҄етъ намъ Пророка въставитъ вамъ г꙯ъ б꙯ъ о҅тъ братиѧ вашеѧ҆ а҅кꙑ мене того послоушаи҅те о҅ всемъ ѥ҅же ꙁаповѣстъ вамъ нꙑнꙗ же не на покаа҅ниꙗ глагол҄ѫтъ чꙿто сътворимъ нъ что сътворимъ како >о҄уморимъ како о҄уморимъ правь҆дивааго ѡ҄ и҅ꙁдраи҅лю беꙁ оума и и҅ ли того не слоуша невинь҆на и҅ не неправь҆дь҆на не о҄убии҆ не гонѣшꙙ ти прь҆вꙑихъ пророкъ крь҆ви ѧ҅же и҅ досели кричꙙтъ къ богоу о҅ть҆ н҄его мьштениꙗ чаѭ҄ште нъ и҅ нꙑнꙗ о҅нꙑ кръви приложивъ беꙁ винꙑ правь҆дивааго крь҆вь҆ пролиꙗти хотꙙ глагол҄еши чꙿто сътворимꙿ ѡ҄ веле о҄умъ беꙁ оума и҅ сь҆вѣтъ и҅ несьвѣштаниꙗ пль҆ть четврь҆тодьнънꙑи҆ о҅жи мрь҆твъ бꙑвъ и҅ ѫ҅ꙁꙑ грѣховь҆нꙑи҅хъ растрь҆ꙁаа҅хѫ сꙙ а҅ о҅ни лѫками на о҄убиѥ҅ниѥ҅ на н҄ь творахѫ сꙙ ѥ҅гда и҅мъ бѣ лѣпо о҅бративъше слово глаголати чꙿто сътворимъ ꙗ҅ко ст꙯ааго о҄укорихомъ ꙗ҅ко божию сꙑноу вѣрꙑ не ѧ҅хомъ что сътворимъ пѣготивꙑмъ пѣготꙑ а҅кꙑ лопатоѭ҄ словесемь҆ сь҆брꙑса ти томоу вѣрꙑ не ѧ҅хомъ слѣпꙑ родивъшꙙ сꙙ тѣмь҆ проꙁь҆рѣвъшꙙ видѣхомъ и҅ томоу вѣрꙑ не ѧ҅хомъ҆ чꙿто сътворимъ пꙙтиѭ҄ хлѣбъ пꙙть҆ тꙑсѫштъ насꙑтивъшꙋ въ поустꙑн҄и ти томоу вѣрꙑ не ѧ҅хомь҆ чꙿто сътворимъ и҅сточникъ крь҆ви подрагомъ риꙁънꙑи҅мъ и҅цѣли и҆ томоу вѣрꙑ не ѧ҅хомь҆ что сътворимъ раслабь҆ѥ҅наа҅го на о҅дрѣ носима три десꙙти и҅ о҅смь҆ лѣтъ коупꙿно съ жиꙁниѭ сице недѫгꙑ и҅мѣѭ҄шта словесемь҆ и҅цѣли ти томоу вѣрꙑ не ѧ҅хомъ чꙿто сътворимъ по мороу ѥ҅го и҅дѫшта а҅кꙑ по ꙁеми видѣхомъ ҅И великꙑи҅хъ вѣтръ вѣа҅ниꙗ и҅ мꙙтежꙙ великꙑ доухомъ рѫкꙑ о҄уставивъшꙙ и҅ томоу вѣрꙑ не ѧ҅хомь҆ нъ глаголаахѫ что сътворимъ не на покаꙗ҅ниѥ нъ на ꙁълодѣꙗ҅ниѥ н҄ива и҅хꙿ мрьтвꙑѧ живꙑ а҅кꙑ класꙑ красънꙑѧ и҅ ꙁь҆рѣлꙑ бес троуда и҅ꙁь҆расти а҅ о҅ни стенаахѫ и҅ли ѥ҅же сѣа҅сте ѡ҄ жидове того не пожꙙсте и҅ли кто о҅тъ васъ прии҅мъ господа сътѫжи си чсо и҅стъштивь҆ше сꙙ плачете сꙙ въс чъто мь҆стити хоштете богови почто мрь҆твꙑи҅мъ о҅жити ставь҆ꙗ҅ѥте ꙁавистиѭ҄ женоми почто вѣчнꙑѧ капл҄ꙙ медомъ текѫштааго и҅сточника раꙁорити хоштете да жꙙждѫштии не пь҆ѭ҄тъ почто боли вашꙙ и҅ꙁбиваѥ҅те врача и҅хъ о҄уморити хотꙙште нъ семоу вьсемоу вина ꙁълаꙗ ꙁависть҆ Ѡ ꙁависти о҄убои҅ствоу родителю диꙗ҅волꙗ о҅брѣтѣл҄ь сь҆мрьти старѣи҅шино ѡ҄ ꙁависти ꙗ҅же не тобоѭ҄ ꙁависть҆ливꙑмъ жити дастъ и҅ їмѣѭ҄штии҅хъ тꙙ велми мѫчꙙште ѡ҄ ꙁависти любꙿви вражда мироу сѫпостатъ ѡ҄ ꙁависти бѣсомъ о҄удворь҆ниче диꙗ҅вол҄е попъраниѥ҆ тъмь҆нꙑи҆ цвѣте по тебѣ пасомии҆ їсоухристосово о҄убитиѥ мꙑслꙙтъ тꙑ и҅спръва а҅дамоу въ породѣ въꙁавидѣ и҅ сладъкꙑѧ сласти въкоусивъша горь҆цѣ сь҆мрьти прѣдастъ ѥ҅го съмрьти бо не бѣ мироу нъ тꙑ ꙁависти породи сь҆мрь҆тꙿ послоухоуѥ҅тъ ми мѫдрости слово глагол҄етъ ꙗ҅ко богъ съмрьти не сътвори ни красоуѥ҅тъ сꙙ пагоубѣ жиꙁи нъ ꙁавистиѭ҄ диꙗ҅вол҄ѫ сь҆мрьть҆ вь҆ниде вь҆ миръ тꙑ каи҅нꙗ братоо҄убии҅ства бѣлꙑѧ҆ риꙁꙑ съвлѣче и҅ лѫкавь҆ствиꙗ о҄убиѥ҅нию҄ ножъ҆ нао҆стри и҅ того о҄убити нао҄учи и҅ тоу а҅биѥ҆ небогоу трепетати сътвори тꙑ фараѡ҄соу въ срь҆дци витавъ новорожденꙑѧ҆ жидовъскꙑ дѣти а҅кꙑ трѣвѣ о҄увꙙнѫти сътвори ти тебѣ о҅ ꙁависти ѥ҅лико добротвори и҅ чꙿто паче на добротворꙙштааго подвижеши сꙙ а҅кꙑ сао҄улъ даудомъ помагаѧ а҅ тобоѭ҄ поспѣшаѥ҅мъ паче сꙙ на ꙁависть҆ строꙗ҅ꙗ҅ше тебе и҅мѣѭ҄ште и҅ ꙗ҅ковл҄и о҅троци драгаꙿго и҅ мѫдрааго їѡ҄сифа въ ть҆мнꙑи҆ е҅гоупꙿтъ поустишꙙ и҅ свободьнааго а҅кꙑ роба продашꙙ а҅ и҅ нꙑ сънъ и҅хъ о҄устраши свꙙтое бо и҅мꙙ покаꙁа христосовоуо҄умоу о҅браꙁоу бꙑти ѥ҅дꙿнѣми бо на десꙙте ꙁвѣꙁдъ кланꙗхѫ сꙙ ѥ҅моу ѥ҅лма їю҄да прѣдавꙑ христоса о҄удави сꙙ мꙑ же о҄убо о҄убѣжавъше сь҆мрь҆ти родителꙗ ꙁависти въставъше въславимъ надъ вь҆сѣми сѫштааго б꙯а о҅ христосѣ їсоусѣ бога нашего нꙑнꙗ и҅ присно и҅ вь҆ вѣкꙑ вѣкомъ а҅минъ їѡ̑а҅нна а҅рхие҅пискоупа ꙁлатоо̑устааго слово о҅ блѫдꙿници вь҆ великѫѭ̑ срѣдѫ къ пастѣ На вь҆сѣко врѣмꙙ добро и҅ съпасно покаа҅ниѥ дръжꙙштиимъ҆ сꙙ ѥ҅го вь҆ сиѧ же паче а҅лчьбънꙑѧ дь҆ни на о̑успѣхъ бꙑваатъ вь҆сѣмъ чловѣкомь текѫштиїмъ на рѫцѣ ѥ҅моу нꙑнꙗ о̑убо нашꙙ доушꙙ тꙙжь҆кѫѭ̑ пль҆ть҆ а҅кꙑ велико брѣмꙙ съвръгъша о̑удобь҆ перѫтъ къ творьцоу и҅ владꙑцѣ и҆ свои҅ми грѣхꙑ сами сꙙ о̑увѣштаваѭ̑тъ и҅ съгрѣшении҅мъ простꙑн҄ꙙ просꙙтъ о҅тъ чловѣколюбь҆ца сѫдиѧ҆ благоврѣменьно о̑убо намъ вьвести покаанию̑ о̑учителꙗ блѫдницѫ о҅нѫ ꙗ҅же о҅бꙙ чистѣи҆ ноꙁѣ владꙑцѣ хо꙯у ꙗ҅же ꙁаглади кроплꙗми слъꙁъ написание ꙁълꙑ жиꙁни ѭ̑же помиловавъ очисти и҅ о̑уштедривъ о҅мꙑ Вь҆ꙁидѣмь о̑убо къ е҅уа҅гг҄елии҅скоу съкаꙁанию̑ да и҅ христосово чловѣколюбь҆ство видимъ и женъскоу пристѫпь҆ѥ҅нию̑ въсчоудимъ сꙙ и҅ навꙑкнѣмъ҆ о҅тъ н҄еѧ тако и҅ мꙑ длъжь҆ни ѥ҅смъ грѣшь҆нии притешти къ и҅ꙁбавителю и҅ въꙁъмати о҅тъ н҄его непогон҄ениѥ грѣховъ нашихъ моли нѣкꙿто фарисеи г꙯а да ꙗ҅стъ сь҆ н҄имъ и҅ вь҆лѣꙁъ въ домъ фарисеѡ̑въ вьꙁлеже видиши ли съшествиꙗ о̑ужасть҆ видиши ли божиꙗ строꙗ҆ таи҅ноѥ видиши ли чловѣколюбь҆ства лихотъкъ даѧи҆ пиштѫ вьсеи пль҆ти и҅ ꙁъванъ на о҅бѣдъ робомъ свои҅мъ не подраживъ сꙙ приде к н҄емоу да ꙁъваниѥ҅мъ покажетъ своѥ҅го съшь҆ствиꙗ вꙑсотѫ и҅ въ фарисеи҅нѫ хлѣвинѫ приде а҅кꙑ чловѣкъ вьсе мѣсто и҅спль҆нꙗѧ҅и҆ да и҅ божии҆ строи҆ и҅ чловѣколюбь҆ствиѥ҆ покажетъ ҅И се жена въ градѣ ꙗ҅же бѣ грѣшь҆ніца раꙁоумѣвъши ꙗ҅ко вь҆ꙁлежитъ въ домоу фарисеѡ̑вѣ принесъши сть҆клѣницѫ благовон҄ьнꙑ масти и҅ ставши ꙁади при ногоу ѥ҅го плачѫшти сꙙ начꙙтъ мочити ноꙁѣ ѥ҅го сль҆ꙁами и҅ власꙑ главꙑ своѥ҅ѧ҆ о҅тираа҅ше и҅ о҅блобꙑꙁаа҅ше ноꙁѣ ѥ҅го и҅ маꙁаа҅ше муромь҆ ничсоже глагол҄ѫшти ꙗ҅вѣ к н҄емоу боꙗ҅а҅ше бо сꙙ ѥ҅да како слово нѣкоѥ҆ скврь҆нь҆но о҅тъ грѣшь҆ною̑ о̑усть҆ноу ѥ҅ѧ҆ и҅ꙁлѣꙁъ двигнетъ на н҄ѫ гнѣвомъ сѫдиѭ̑ нъ мльчꙙшти молитвѫ творꙗа҅ше и҅ срь҆дцемь҆ ѥ҅днѣмь и҅сповѣданиѥ творꙙшти моль҆бѫ приношаа҅ше ѥ҅дꙿномоу срь҆дь҆чь҆наꙗ҆ вѣдѫштоуо̑умоу владꙑцѣ и҅ кꙿ н҄емоу а҅кꙑ къ чловѣколюбь҆цоу въ о̑умѣ вь҆пиꙗ҅ше дръꙁохъ пристѫпити к тебѣ господи твоѥ҅ѧ дѣлꙗ матере и҅ дѣвицꙙ ꙗ҅коже тꙑ ѥ҅динъ вѣси творь҆цъ и҅ богъ тоⱖ о̑убо дѣл҄ьма твоѥ҅ѧ беспосагаѧ матере и҅ дѣвицꙙ милоуи҅ мꙙ блѫдницѫ даждъ ми мои҅хъ съгрѣшении҆ проштениѥ о҅ноѧ҆ дѣл҄ьма дѣвъства моѥ блѫждениѥ прости помилоуи мꙙ чловѣколюбь҆че плачѫштѫ ѥ҅ѧ҅же сь лѣпотꙑ ненавидѣа҅ше смѣѭ̑штꙙ сꙙ ꙁь҆лѣ помилоуи҆ стен҄ѫштѫ вь҆сеѭ̑ доушеѭ̑ ѥ҅ѧ҅же сь҆ лѣпотꙑ отвраштааше сꙙ о̑утварѣѭ̑штѧ си тѣло на пагоубѫ и҅ прѣль҆штениѥ многомъ милоуи пленицꙙ ѧ҅же бѣ самъ сътворилъ на лѣпотѫ моѥи главѣ а҅ а҅ꙁъ ѧ на пагоубѫ своѥ҅и доуши о̑утварѣꙿхъ прии҅ми муро се ꙗ҅ко муро небесъноѥ ти покрꙑи҅ ми жиꙁни скврьнѫ прии҅ми муро се ти доуховь҆ноѥ҆ таи҅но ми подаждъ и҅сточꙿниче добрꙑи҆хꙿ мене о҅скврь҆н҄ьшѫ сꙙ о҅мꙑи҆ врачоу вь҆семогꙑи҆ и҅цѣли многꙑ о҅тъ диꙗ҅вола пріи҅мꙿшѫ ранꙑ о҅строужи ми доушꙙ грѣховънꙑѧ пѣготꙑ ꙗ҅коже о҅строуга вѣрнааго пѣготива прокоудѫ тѣлеси и҅соуши мои҅хъ беꙁаконии҆ и҅сточьникъ ꙗ҅коже и҅соуши подрагомъ крьвоточꙙштии҆ рѣкꙑ помилоуи҅ мꙙ господи сꙑноу давꙑдовъ҆ ꙗ҅коже помилова о҅нѫ хананеѭ̑ не того родоу сѫштѫ нъ вѣрь҆нѫ Сице блѫдници вѣрьно таи҆ въ доуши дѣлꙿница молꙙшти съ сль҆ꙁами чоуждаа҅хѫ сꙙ вь҆си трь҆пѣнию̑ и҅соусовоу видꙙште и кротъко трь҆пꙙшта лобъꙁаниꙗ блѫдьничь҆ска и҅ дрьжаниꙗ рѫкоу грѣшь҆ноу фарисеи҅ же ꙁъвавꙑи҆ ѥ҅го на о҅бѣдъ таи҆ въ доушь҆нѣѣмь҆ си дѣль҆ницѣ хоуль҆нꙑ коваа҅ше на н҄ь мꙑсли и҅ съпаса чловѣколюбь҆ствиѥ а҅кꙑ невѣсть҆ ꙁълотворѣаше глагол҄ꙙ вь҆ себѣ си сии а҅ бꙑ бꙑлъ пророкъ раꙁоумѣлъ бꙑ кака ѥ҅стъ прикасаѭ̑штиꙗ҅ сꙙ ѥ҅мъ ꙗ҅ко грѣшница ѥ҅стъ нечловѣчь҆скъ бъшь҆ѭ̑ и҅ слѣпъ фарисеѡ̑въ съмꙑслъ нъ что к н҄емоу рече благꙑи҆ благодѣтел҄ь симѡне симѡне и҅мамъ ти нѣчто решти слꙑшахъ и҅хъже не и҅ꙁꙿвѣшта словесъ раꙁоумѣхъ твоѧ доушꙙ мꙑсли вѣдѣ ѥ҅же на о̑умѣ помꙑсли на мꙙ да того дѣлꙿма ничтоже тебѣ не и҅ꙁвѣштавшоу ꙗ҅вѣ о҅тъвѣштаѭ̑ да о҅тъ моѥ҅го о҅ть҆вѣштаниꙗ҆ о̑увѣси моѥ҅го божь҆ства крѣпость҆ да о҅тъ мои҅хъ словесъ раꙁоумѣѥ҅ши ꙗ҅ко творь҆цъ ѥ҅смъ доушамꙿ и҅ срь҆дь҆цемъ сь҆вѣдѣтел҄ь а҅ште бо пророка мꙙ хоштеши нарицати и҅ли творь҆ца пророкомь҆ видимааго тобоѭ̑ а҅кꙑ чловѣка ꙗ҅коже хоштеши тако вѣроуи҆ Симѡне симѡне и҅мамъ ти нѣчто решти дъва дль҆жника бѣа҅ста давъшꙋ ꙁаимꙿ нѣкомоу ѥ҅динъ длъжь҆нъ пꙙтиѭ̑ сътъ сь҆ребрь҆никъ а҅ дроугꙑи пꙙтиѭ̑ десꙙтъ не и҅мѫштема же и҅ма въꙁдати о҅бѣма о҅тъда которꙑи ѥ҅ю̑ паче вь҆ꙁлюбитꙑ и҆ о҅тъвѣштавъ же симѡ̑нъ рече мь҆н҄ѫ о̑убо ꙗ҅ко ѥ҅моуже множаѥ о҅тъданиꙗ҆ рече к н҄емоу съпасъ прѣмь҆ сѫдилъ ѥ҅сі и҅ тꙑ длъжънъ ми ѥ҅си въ своѥ҅и҆ жиꙁни многꙑ дль҆гꙑ и҅ тебе праштаѭ̑ ꙗ҅коже и҅ сиѭ̑ жить҆нꙑи҅хъ съгрѣшении҆ и҅ тебе ꙁъвавъша мꙙ тоу а҆биѥ послоушахъ и҅ подъ ѥ҅динѣмъ кровомь҆ бꙑхъ и҅ на ѥ҅дꙿнои ꙗ҅ди не а҅кꙑ ништъ и҅ли скѫдость҆ и҅мѣѧ брашь҆на нъ а҅кꙑ богатъ сꙑ милость҆ми приходꙙштии҅хъ покаа҅ниѥ строѧ и҅ сихъ грѣхъ праштаѧ почто клевештеши о҅ моѥмъ съшествии почто ли ꙁълобиши моѥ чловѣколюбь҆ствиѥ ѥ҅гоже прѣжде тꙑ сꙙ насꙑти почто много ꙋ҅ и҅нѣхъ рѣчноуѥ҅ши о̑у мене чистинꙑ ѫ҅же а҅ште ти покажѫ нꙑнꙗ не соул҄е ти ѥ҅стъ почто мѣриши моѭ̑ добротѫ ѥ҅ѧ҅же ти по скѫдоу бꙑстъ и҅ о҅бративъ сꙙ къ женѣ симонови рече видиши ли сиѭ̑ женѫ Ѡ чловѣколюбь҆ствиꙗ҆ многа вꙑсота ѡ̑ трь҆пѣниꙗ непрѣи҅домоѥ множь҆ство сѫштѫѭ̑ блѫдь҆ницѫ не въꙁъва блѫдиницеѭ̑ нъ женоѭ̑ кротъко бесѣдоуѧ҆ съкрꙑ неприꙗ҅ꙁнина дѣлесе и҅мꙙ ти о҅бь҆штеѥ ѥ҅сть҆ствоу нарече и҅мꙙ видиши ли сь҆ѭ̑ женѫ ѭ̑же видѣхъ прѣжде божь҆ства о҅чима ꙗ҅же неꙁъвана приде къ намъ ꙗ҅же прь҆воѥ бесрамиѥ сътвори бесрамиѥ добро ꙗ҅же вь҆ лѣпо врѣмꙙ жиꙁнь҆ноѥ покаꙁа бесрамиѥ҆ ѭ̑же тꙑ о҅глагола по н҄еже приде къ жиꙁни и҅ не дрь҆ꙁнѫвъши а҅кꙑ беꙁ лица прѣдь҆ лицемъ стати нъ ꙁади криѭ̑шти сꙙ и҅ прь҆вѫѭ̑ жиꙁниѭ̑ себѣ си о҅бличениѥ҆ бꙑваѭ̑шти Вънидохъ въ домъ твои҆ водꙑ на ноꙁѣ ми не пода а҅ си сльꙁами намочи ноꙁѣ и҅ власꙑ главꙑ си о҅ть҆ре ѥ҅ю̑же не о҅мочи ногоу вль҆нами море си сль҆ꙁами о҅мочи и҆ лобꙑꙁании҆ молить коли ѥ҅си видѣлъ сице женѫ своѧ власꙑ брꙑсало сътворьшоу ꙗ҅коже си мои҅ма ногама сътвори цѣлованиꙗ҅ ми не да а҅цѣ прѣмь҆дивъ сꙑ ꙁъвавъ нꙑ на о҅бѣдъ прѣжде и҅ꙁлѣсти ти цѣловати мꙙ и҅ чь҆сть҆ вь҆ вь҆сѣхъ сътворити Нъ тꙑ сего не сътвори нъ си по кои҆ вь҆лѣꙁе въ домъ твои҆ не прѣста лобꙑꙁаѭ̑шти ноꙁѣ мои҆ Виждъ ѥ҅ѧ҆ несꙑтѫѭ̑ любьве ти о̑умꙙчи си хоулол҄юбивꙑи о̑умъ вь҆ꙁь҆ри на н҄ѫ и҅ съмотри ѭ̑ плачѫштѫ да и҅ тꙑ въꙁлюбиши ѥ҅ѧже вь҆ꙁненавидѣ беꙁ оума масломъ главꙑ ми не помаꙁа а҅ си муромь ноꙁѣ ми помаꙁа ѥ҅гоже дѣлꙗ глагол҄ѫ ти о҅тъпоуштаѭ̑тъ сꙙ грѣси ѥ҅и҆ мноꙁии҆ томоу богови нашемоу слава и҅ дръжава съ о҅тꙿцемь и҅ съ свꙙтꙑмъ доухомь҆ нꙑнꙗ и҅ присно и҅ вь҆ вѣкꙑ вѣкомъ а҅мин їѡ̑а҅нна а҅рхие҅п꙯па ꙁлатоо̑устааго слово вь҆ великѫ срѣдѫ о҅ ꙁависти ѥ҅же въ е҅уа҅гг҄елии҆ речено и҅ꙁлѣꙁъше фарисеи съвѣтъ сътворишꙙ на їс꙯а да ѥ҅го и҅ꙁгоубꙙт Елико васꙿ илиини о̑ученици ѥ҅сте ѥ҅же о̑убогꙑѧ трепеꙁꙑ въдовичꙙ не похоули о̑у насъ витаи҅те сица же бо и҅ о̑у насъ словесꙑ хоуда и҅ о̑уготовь҆ѥ҅на трепеꙁа ѥ҅динъ хлѣбъ сѣѭ̑шти на себѣ не ѥ҅гоже жрънви съмлѣшꙙ и҅ рѫцѣ о̑умѣсиста и҅ о҅гн҄ь съвръши нъ ѥ҅гоже дѣвица и҅ бе сѣмене просвѣти и҅ кръстъ съꙁори и҅ о҅ть҆ць съвръши и҅ в꙯і кошъ а҅постолъ объмашꙙ сего хлѣба мариꙗ роди а҅ црь҆кꙑ приѧ҆ и҅ по вь҆сꙙ дь҆ни нами ꙗ҅домъ ѥ҅стъ и҅ не конь҆чаѥ҅тъ сꙙ сии҆ вамъ хлѣбъ на хоудѣи҆ своѥ҅и трепеꙁѣ положивꙿ хотѣхꙿ мльчании҅мъ ѧ҅ꙁꙑка си съсѫдъ съжꙙти нъ не босварь҆нꙑи҅хъ жидовъ на съпаса раждиꙁаѥ҅мо ꙁълоѥ҆ лиꙗ҅ниѥ҆ и҅ камени глаголати ноуждѫ творитъ чꙿто бо нꙑнꙗчоу слꙑшахомъ и҅ꙁлѣꙁъше фарисеи҆ сь҆вѣтъ створишꙙ на їсоуса да ѥ҅го и҅ꙁгоубꙙтъ да чꙿто винꙑ ѥ҅ѧ҅же дѣл҄ъма хотꙙтꙑ и҆ и҅ꙁгоубити ꙗ҅ко вь҆ дь҆нь҆ сѫботънꙑи҆ чловѣка и҅цѣли и҅ праꙁнѫ и҅ соухѫ рѫкѫ вь҆ праꙁдь҆нъ дь҆нь҆ на дѣло прость҆рѣ ѡ̑ле нечоувъство жидовъско не раꙁоумѣѭ̑штии҅хъ ꙗ҅ко ѥ҅стъ лѣпо ꙗ҅же въ породѣ рѫка деснаꙗ҅ а҅дамова прикоснѫ сꙙ дрѣвѣ и҅ прѣстѫпь҆ѥ҅нии҅мъ о̑усъхнѫ тои҆ пакꙑ глинънꙑи҅мъ брьниѥ҅мъ грь҆нь҆чаремъ сътворенѣ бꙑти и҅ли ꙗ҅ко лѣпо ѥ҅сть диꙗ҅воломъ и҅ беꙁбожь҆нꙑи҅хъ капиштъ крь҆ви пролиꙗ҅ниѥ и҅ о҅скврь҆навь҆ѥ҅на свѣтла на небо прострѣти сꙙ нъ печаль҆но и҅мъ ѥ҅стъ ꙗ҅ко на благодѣа҅ниѥ҆ чловѣкомꙿ и҅ на съпасениѥ҆ доушамъ приде и҅ праꙁдь҆нъствоу сѫботь҆ноуо̑умоу о҅тъмь҆штаѭ̑тꙿ а҅ чоудодѣа҅нию̑ съпаса не раꙁоумѣѭ̑тъ почто о̑убо паче ѡ̑ фарисеи҆ не печаасте сꙙ о҅ себѣ и҅ли почто не сь҆вѣштаваа҅сте сꙙ на манасиѭ̑ ѥ҅гда и҅саи҆ѭ̑ пилоѭ̑ прѣтирааше ѥ҅гда сꙑнъ ми вѣта не сътвористе на їрода младеништꙙ беꙁ оума и҅ матерь бес чꙙдъ сътвори ѥ҅гда бѣа҅ше видѣти а҅кꙑ класꙑ ꙁь҆рѣлꙑ младеништꙙ ѥ҅динѣмъ желѣꙁомъ и҅сѣченꙑ лежꙙштꙙ не ю̑ ѥ҅ште съꙁрь҆на срь҆дьчнааго тврь҆да и҅мѣѭ̑ште ни цвѣта клась҆нааго и҅ꙁмѣнивъше нъ ѥ҅дꙿначе въ младь҆нѣи҆ и҅ млѣчьнѣи҆ пишти сѫште лютомь гнѣвомъ града и҅родомъ биѥ҅мꙑ ѥ҅гда кричава и҅ трь҆ꙁаниꙗ мѫжь҆ и҅ женъ въ градьнꙑи҅хъ сть҆гдахъ и҅ междахъ и҅ о҅тꙿцемъ и҅ матеремь҆ простовласомъ сѫштемъ и҅ ꙁѣло жалꙙштемъ о҅ младꙑи҅хъ чꙙдѣхъ и҅сѣчении҆ ѥ҅гда младеништъ крьвиѭ̑ виѳлеѥ҅мъ багъримъ бѣѣше и҅ младъ гроꙁнь҆въ мьстъ младъ съ родител҄ь топлами сль҆ꙁами мѣсимъ бѣа҅ше ѥ҅гда личеса о҅тьць҆ плачемъ прѣмѣнила сꙙ бѣа҅хѫ и҅ матеремъ срь҆дь҆ца болѣꙁниѭ̑ сь҆виваа҅хѫ сꙙ ѥ҅гда въ матерехъ прь҆сехъ доухъ тѫжааше болѣꙁниѭ̑ пригвожденъ ноꙁдрьми не по чинꙋ и҅схождаа҅ше ѥ҅гда о҅тцемъ и҅ матеремъ источьницѣхъ водънꙑи҅хъ прикладаѥ҅ма бѣꙿхѫ о҅чеса и҅ а҅кꙑ сь҆ребро слъꙁꙑ вь҆рꙙштꙙ капаа҅хѫ по ланитама на ꙁемь҆ѭ̑ ѥ҅гда власи жень҆сти ногтꙑ ꙁꙙбоми бѣа҅хѫ печали рѫгъ творѣа҅хѫ нъ о҅пакꙑ мꙑслꙙште о҅пакꙑ творите и҅ ꙗ҅же бѣ лѣпо крꙑти пленицꙙ тѣми о̑убити о̑убои҅цъ и҅ достои҅нꙑѧ сь҆мрь҆ти не о̑убиваѥ҅те нъ беꙁвинънꙑѧ и҅ правь҆дивꙑѧ҆ мѫчите ꙁан҄е глагол҄ѫштоу беꙁвинь҆на и҅ правь҆дива не о̑убии҆ ѡ̑ чине бесчинь҆нъ ѡ̑ ꙁаконе беꙁаконнъ о҅тъ диꙗ҅вола поуштаѥ҅мъ бѣсꙑ пишемъ и҅ жидꙑ до нꙑнꙗшь҆нꙗго хран҄имъ кꙑи҆ сицъ ꙁаконъ о̑убои҅цꙙ поуштати и҆ ѥ҅же о̑убиѥ҅нꙑи҅мъ жиꙁнь҆ даѥ҅тъ того погоубити вараа҅ввѫ бо въ раꙁбои и҅мъше дръжашꙙ и҅ молꙗа҅хѫ пилата поустити и҆ а҅ исꙋса ѥ҅же диꙗ҅воломъ и҅ꙁбиѥ҅нꙑѧ о҅живи прѣдашꙙ на распꙙтиѥ҆ и҅ їꙁлѣꙁъше рече фарисеи҆ сь҆вѣтъ сътворишꙙ на їсоуса да и погоубꙙтъ ѡ̑ веле о̑умъ беꙁоумь҆ꙗ и҅ сь҆вѣтъ несь҆вѣть҆ства пльнъ и҅сточꙿникъ благꙑи҅хъ рѣками и҅мъ благодѣа҅ниꙗ дастъ сии҅ же и҅ чрѣпь҆ѭ̑ште благодѣть҆ о̑убои҅ство вь҆ срьдꙿцихъ сь҆бираа҅хѫ ѥ҅гда строупꙑ на себѣ и҅мѣѭ̑штеї и҅ꙁбꙑваа҅хѫ тъгда о҅ни на тѣлеси строупъ не и҅мѣѭ̑ште ꙁавистиѭ̑ стрѣчеми срьдꙿци болѣа҅хѫ въ поустꙑн҄и до сꙑтости кръмими бѣа҅хѫ а҅ о҅ни въ гобинѣ вѣрꙑ гладомь҆ невѣрь҆ствиꙗ҅ мь҆рѣꙿхѫ вода на вино прѣлагаѥ҅ма бѣа҅ше а҅ о҅ни вина не въкоусивъше ꙁавистиѭ̑ о̑упивъше сꙙ ꙁꙑбаа҅хѫ видѣшꙙ крь҆вь точꙙштꙙѧ҆ ставь҆ѥ҅нꙑ крь҆вь҆нꙑѧ рѣкꙑ тоже о҅ни рь҆вь҆ностиѭ̑ ꙁадъхнѫти сꙙ хотѣа҅хѫ бѣсꙑ и҅мѣѭ̑штиї вь҆ н҄ихъ бѣсъ праштаѥ҅ми и҅ꙁмѫдрѣваахѫ а҅ о҅ни ꙁавистиѭ̑ прѣдолѣеми паче бѣсънꙑи҅хъ прѣделѣваа҅хѫ слѣпии о҅чию̑ не и҅мѫште о҅свѣштаа҅хѫ сꙙ а҅ о҅ни о҅чи и҅мѫште о҅слѣпь҆ꙗ҅хѫ сꙙ глоухꙑмъ слоухъ о҅тврь҆ꙁаѥ҅мъ бѣа҅ше а҅ о҅нѣхъ срь҆дьца о҅жесточена сьвѣтъ на о̑убиѥ҅ниѥ творꙗа҅хѫ море своѧ вль҆нꙑ съпрꙙтаѧ на шъствиѥ владꙑцѣ готовь҆ꙗ҅ше сꙙ а҅ о҅нѣхъ срьдь҆це вль҆нь҆нꙑи҅мъ о̑убои҅чь҆нꙑи҅хъ о̑устꙑ пѣнꙗа҅ше тꙙжци вѣтри великѫ дꙑханиꙗ҅ силѫ на кротость҆ тишаа҅хѫ а҅ о҅ни ръвъностиѭ̑ ꙁависти ꙁꙑбь҆ѭ̑ште сꙙ распꙙтию̑ ꙁимꙑ поо̑учаа҅хѫ сꙙ Ѡ҄ ꙁависти и҅ творꙙ сь҆мрьти велми плодънꙑ кꙑи҆ бо гвоꙁдии сице о҅стръ ꙗ҅коже ꙁавистꙿ и҅мѣѭ̑штоуо̑умоу ѭ̑ срьдь҆це прободетъ кꙑи҅ ли недѫгъ о҅ ꙁракоу добротѫ прокоудитъ ꙗ҅коже ꙁависть҆ добрѣ цвь҆тѫштиї цвѣтъ любь҆ве о̑увꙙждаѥ҅тъ о҅гн҄ь вода о̑угаситъ а҅ ꙁависти тъмами и҅сточь҆ници о̑учител҄ь не ставꙙтъ ѥ҅дꙿна о҅сла ръждѫ желѣꙁнѫѭ о҅цѣститъ а҅ пꙙть҆ камꙑкъ дауи҅довъ ꙁависти ꙗ҅же вь҆ са паче въстава глагол҄ѫтъ сѫшта а҅штера ꙁдѣл҄ена нь҆ нѣстъ ꙁависти ꙁеленаꙗ҆ ꙗ҅коже бо чръвь҆ срь҆дь҆це дѫбоу ꙗ҅дꙑ о̑увꙙждаѥ҅тъ сице и҅ ꙁависть҆ срь҆дце и҅мѣѭ̑штаа҅го ѭ҆ съ странꙑ ꙗ҅дѫшти о̑увꙙждаѥ҅тъ и҅ ѥ҅лико а҅ште вь҆ꙁвѣштаѥ҅мъ вь҆ꙁлюбь҆ѥ҅нии҆ о҅ ꙁависти не ю̑ начꙙхомъ глаголати о ꙁависти и҅ ѧ҅ꙁꙑци вѣтии и҅ словеса хꙑтрьцъ и҅ бесѣдꙑ о̑учител҄ь и҅ꙁвѣштати не могѫ ꙁълобꙑ ѥ҅ѧ҅ съврь҆шениѥ ѥ҅стъ ꙁаконоу любꙑ словесе съврь҆шениѥ же о̑убии҅ствоу прѣль҆сть҆ ꙁависти ѡ̑ ꙁависти корабь҆ю̑ гноꙗ пль҆нъ некръсть҆нааго и҅ставь҆ꙗ҅ѧ҆и твои҆ старѣи҅шина ѥ҅стъ диꙗ҅волъ кръ҆мникъ ꙁмиꙗ а҅ каи҅нъ прѣждъникъ и҅мѣнии҅це бо ти ꙁълое҆ диꙗ҅волъ дастъ а҅ ꙁмиꙗ кръмивъши корабь҆ а҅дама въ потопъ сь҆мрь҆ти сь҆веде а҅ каи҅нъ прѣждъникъ пон҄е тебе дѣл҄ьма ꙁависти прь҆воѥ҅ сиї о̑убои҅ство сътвори твоѥ ꙗ҅дро ѥ҅стъ и҅спрь҆ва въ породѣ о҅ дрѣвѣси прѣслоушаниꙗ҆ твоꙗ ѫ҅жа сѫтъ грѣховь҆нии съѫ҅ꙁи твоѧ пленицꙙ сѫтъ ꙁависти и҅ корабь҆чиѧ бѣси весла ль҆сти реть҆ лицемѣрь҆ство прѣкладꙑ ꙁависть҆ливии ѡ̑ корабь҆ ть҆мами ꙁъла пль҆нъ а҅ште кто и҅штетъ лицемѣръства тоу о҅брꙙштетъ а҅ште ль҆сти тоу сꙙ раждаѥ҅тъ їжде бо ꙁависть҆ тоу живѫтъ враждꙑ и҅ свари и҅ прѣль҆сти и҅ пь҆рꙙ и҅ о҅глаголаніа словеса и҅ хоулꙑ и҅ о̑укорениꙗ҆ и҅ ѥ҅лико а҅ште и҅ꙁвѣштаѥ҅мъ и҅ ли а҅ште ѥ҅лико о҅ставимъ се вь҆се некрь҆стьнъи҆ корабь҆ ꙁависть҆ носитъ се рабь҆ꙗ҅ ꙁависти потопъ҆ погрѫꙁити не може нъ їс꙯ силоѭ̑ доуха погрѫꙁи въ и҅сточь҆ницѣхъ кръштеніꙗ и҅мѣа҅ше сии корабл҄ь котъкꙑ желѣꙁнꙑ нъ и҅соусовами гвоꙁдвии҅ми и҅ꙁгорѣшꙙ и҅мѣ сии корабь҆ ꙗ҅дро нъ диꙗ҅волъ въꙁь҆мъ крьстꙙ и҅скоушениѥ сътвори и҅мѣ сии корабꙿ ѫ҅же нъ то въꙁьмъ и҅ю̑да о̑удави сѧ въ тъ вь҆лѣꙁъше жидове о҅ камень҆ о҅браꙁивъше сꙙ о҅ вѣрѣ и҅стопошꙙ сего дѣлꙗ нꙑнꙗчоу въ глѫбинѣ нераꙁоумь҆ꙗ плаваахѫ роꙁвѣ ѥ҅лико и҅хъ могѫтъ христоса носꙙштааго корабь҆ꙗ҆ дрь҆жати сꙙ гонеꙁнѫть а҅ ꙁь҆лии҆ морьскоѭ̑ съмрьтиѭ̑ вь҆ невѣрь҆ствѣ погꙑбнѫтꙿ и҅ ѥ҅ште въ глѫбинѣ сѫштеи҆ къ їѡ̑нѣ въ к҄итъ да бꙑшꙙ бѣжали некли бꙑшꙙ о҅тъ н҄его навꙑкꙿше о҅ христосѣ благочь҆стиѥ҆ живи с н҄имъ вь нинеуи҆ и҅ꙁвръжени бꙑшꙙ бꙑли нꙑнꙗ же о҅чеса срьдь҆ць҆ съмѣживъше ни свѣтълааго благочь҆стиꙗ҆ срѣдѣ ꙁемь҆ѧ҆ на крь҆стѣ вѣрьнꙑѧ҆ ꙁарꙙ поуштаѭ̑шта видꙙште къ н҄емоу текѫтъ ни къ покаа҅ниꙗ҅ проповѣдꙿникоу їѡ̑а҅нноу прибѣгаѭ̑ште о҅живѫтъ и҅ꙁлѣꙁъше рече фарисеи҆ съвѣтъ сътворишꙙ да ѥ҅го погоубꙙтъ о҅тъкѫдоу и҅ꙁлѣꙁъше не о҅тъ ꙁависти нъ о҅тъ ꙁакона а҅ бꙑшꙙ бо не и҅ꙁлѣꙁли о҅тъ ꙁакона не бꙑшꙙ бо ꙁакона положь҆шааго похоулили и҅ и҅ꙁлѣꙁъше рече фарисеи҆ о҅тъкѫдоу о҅тъ ꙁаповѣди божиѧ҆ о҅свѣштаваѭ̑штꙙѧ о҅чи срь҆дь҆чь҆нѣи҆ ꙁаповѣди бо господь҆н҄ꙙ и҅ꙁдалече просвѣштаѭ̑штꙗ о҅чи и҅ꙁлѣꙁъше фарисеи҆ о҅тъкѫдоу о҅тъ ꙁаповѣди о҅тъ ꙁакона о҅тъ жиꙁни и҅же бо и҅нѣмъ сь҆мрьти поо̑учаѭ̑тъ сꙙ ти сами прь҆воѥ҅ жиꙁни о҅тъпадаѭ̑тъ свѣта и҅ їꙁлѣꙁъше фарисеи сь҆вѣтъ сътворишꙙ и҅ не рече писаниѥ҆ о҅тъ кого вьꙁꙙшꙙ нашъ о̑умъ подвиꙁаѧ на и҅сканиѥ҅ и҅ їꙁлѣꙁъше сьвѣтъ въꙁꙙшꙙ о҅тъ кого ꙗ҅вѣ ꙗ҅ко и҅прь҆вааго чловѣкоо̑убои҅цꙙ диꙗ҅вола да ѥ҅го и҅ꙁгоубꙙтъ чимъ дѣѥ҅ши лі камении҅мъ и҅ли мечи и҅ли о҅гн҄емъ или водоѭ̑ сь҆вѣть҆никъ же и҅хъ диꙗ҅волъ и҅ꙁгꙋбивъ прь҆воѥ҆ дрѣво и҅мꙿже о̑умори а҅дама к томоу пакꙑ прибѣгаѥ҅тъ и҅ сь҆вѣшта сꙙ с н҄ими на дрѣвѣ распѣти їс꙯а не вѣдꙑ ꙗ҅ко то дрѣво и҅ прьвоѥ дрѣвесе прѣстѫпьѥ҅нье раꙁараѥ҅тъ и҅ жиꙁнь҆ чловѣкомъ даѥ҅тъ и҅ и҅ꙁлѣꙁъше фарисеи҆ сьвѣтъ вь҆ꙁꙙшꙙ да и҆ погоубꙙтъ ѡ̑ сь҆вѣте ꙁълꙑи ꙁавистиѭ̑ сѣѥ҅мъ и҅ ꙁавистиѭ̑ о҅бличаѥ҅мъ ѡ̑ле поустошънꙑи съмꙑслъ не вѣдꙙтъ бо ꙗ҅ко богъ не погꙑбнетъ готово гниль҆ноѥ҅ свѣштило тѣлесе ѥ҅моу раꙁорꙙтъ нъ свѣштꙙ божъства ѥ҅моу о̑угасити не могѫтъ ѡ̑ чоудь҆ноѥ и҅ дивь҆ноѥ дѣло приде їс꙯ въꙁискатъ и҅ направитъ и҅ꙁгꙑбъшеѥ҆ а҅ си и҅ꙁгꙑбъшиимъ благодѣтелꙗ погоубити и҅штѫтъ Коѥѧ дѣл҄ьма винꙑ повѣдите ми ѡ̑ жидове сь҆вѣтъ сътвористе на н҄его нъ о҅ни о҅баче срамь҆ꙗ҅ѭ̑тъ сꙙ глаголати нъ мꙑ срамомъ тѣхъ самѣхъ и҅хъ прѣдолѣниѥ о҅бличимꙿ почто бо рекошꙙ мрь҆твꙑѧ въставь҆ꙗ҅ѥ҅тъ и҅ недѫжь҆нꙑѧ цѣлитъ почто и҅ глагол҄етъ и҅ чоудеса творитъ почто же и҅ о̑учитъ сихъ дѣл҄ьма вь҆сѣхъ винъ хоштемъ погоубити ѥ҅го ѥ҅гда младꙑ дѣти вѣиѥ҆ въꙁь҆мꙿше и҅ вѣи҆ѥ҅мъ ѥ҅моу побѣдѫ гласꙙште ѡ̑санꙿн въ вꙑшь҆н҄ии҅хъ благословь҆ѥ҅нъ грꙙдꙑи҆ въ и҅мꙙ господь҆н҄е цр꙯ь и҅ꙁдраи҅л҄евъ тъгда о҅ни а҅кꙑ о҅стънꙑ бодоми ꙁѫбꙑ скръжьтаахѫ хвалꙑ бо ꙁависть҆ и҅мѣѭ̑штии҅мъ о҅рѫжиѥ ꙁавидꙙштии҅мъ сѫтъ и҅ пришъдъше къ їсоусоу глаголашꙙ ѥ҅моу не слꙑшиши ли что сии҆ глагол҄ѫтъ не вѣсте лі ꙗ҅ко пророчъско конь҆чавааше сꙙ писаниѥ҆ и҅ꙁ оустъ младень҆цъ и҅ съсѫштии҅хъ съврь҆шилъ ѥси хвалѫ ѥ҅гда и҅е҅ꙁавель҆ виноградъ нау̏ѳеѡ̑вꙿ о҅тꙙти хотѣ многꙑ кн҄игꙑ писа и҅ сладъко послоушаасте а҅ ѥ҅гда пилатъ на дь҆стѣ и҅стинѫ покаꙁа гнѣвасте сꙙ и҅ ставь҆ꙗ҅ѥ҅те писати чꙿто глаголаахѫ не пиши цр꙯ъ жидовъскъ си рѣчъ не кажи и҅стинꙑ ни дръꙁновениꙗ нашего богъ о҅бличи о̑уне бꙑ сице гнѣвати сꙙ на тѣхъ и҅же плꙙсцемъ събираниѥ҅ пишѫтъ тѣхъ бо не винꙿнꙑ сътвориши слоушаѧ пѣснии҆ нꙑнꙗ гнѣваа҅ши сꙙ о҅ божиихъ о̑учении҅хъ ꙗ҅ко пишеми сѫтъ на благодариѥ҆ вѣроуѭ̑штиїмъ ѫ҅родивꙑѧ бесѣдꙑ филистионовꙑ писати не ставь҆ꙗ҅те а҅ славь҆ѥ҅ниꙗ божиꙗ не писати ни и҅мже на небо правими ѥ҅смъ а҅ште бо и҅ би кꙿто нꙑнꙗчоу о̑учꙙ грѫбꙑ словесꙑ о҅баче о҅ боꙁѣ глагол҄ꙙ ꙁѣло мѫдрость҆ о̑ун҄е бо ѥстъ паче ю̑нꙑи҅мъ въ словесехъ богонось҆нꙑи҅хъ о̑учител҄ь присно поѭ̑штемъ чистъ и҅мѣти о̑умъ негли бѣсънъи҅хъ о̑учениꙗ хвалꙙште на блѫждениѥ вь҆ꙁбѣсовати сꙙ не пиши цр꙯ъ жидовьскъ почто не пиши что вꙑ врѣдъ творꙙтъ писменаꙗ҆ коѥ҅го вꙑ и҅мѣниꙗ и҅ли притꙙжаниꙗ лихоуѥтъ и҅стинь҆ноѥ҆ писмꙙ нъ а҅ште и҅ фарисеи҅ се глагол҄ѫште къ пилатоу ставьꙗ҅хѫ ѥ҅го писати и҅стинꙑ писмена о҅нъ к н҄имъ глаголаа҅ше ѥ҅же писахъ писахъ лѣпо же ѥ҅стъ и҅ намъ къ хоулникомъ вѣрꙑ глаголати ѥ҅гда прѣпь҆рѣти хотꙙтъ богонось҆нꙑи҅хъ таже паче ѥ҅же решти кꙿ н҄имъ ѥ҅же написахъ написахъ и҅ꙁлѣꙁъше фарисеи҆ сь҆вѣтъ сътворишꙙ на н҄ь да и҅ꙁгоубꙙтꙑ и҆ раꙁоумѣвъ же їс꙯ о҅тиде о҅тътътѫдꙋ не о҅тъ кого о̑увѣдѣвъ нъ о҅тъ себе раꙁоумѣвъ срь҆дь҆цевѣдьць бо сꙑ вѣстъ ѥ҅же въ чловѣцѣ ꙗ҅коже їѡ̑а҅ннъ е҅уа҅гг҄елистъ глагол҄етъ не бѣ ѥ҅моу трѣбѣ да кто послоушъствоуѥ҅тъ о҅ чловѣцѣ и҅ раꙁоумѣвъ їс꙯ о҅тиде о҅тътѫдоу не сь҆мрь҆ти сꙙ о̑убоꙗ҅въ нъ врѣмене распꙙтию жидꙑ лѣпо ѥ҅моу бѣ прѣжде мрь҆твꙑѧ въставити болꙙштꙙѧ и҅сцѣлити а҅лчѫштѧѧ правь҆дꙑ насꙑтити на вѣрѫ о̑утврь҆дити ти тъгда прити на славь҆нѫѭ̑ сьмрьть҆ паче же въ чрьтогъ лѣпо бѣ ѥ҅моу прѣжде поставити дрѣво таи҅ноѥ҆ крь҆ста ти тъгда топломъ доухомъ и҅же въ а҅дѣ лежꙙтъ к тѣмъ притешти раꙁоумѣвъ же їс꙯ о҅тиде о҅тътѫдѣ о҅тиде и҅де и нѣстъ видѣти бѣжа и҅жде ꙁавистъ не раждаѥ҅тъ сꙙ о҅тиде кде любꙑ живетъ и҅ сн꙯ъ и҅ о҅тьць и҅ свꙙтꙑи доухъ томоу слава вь҆ вѣкꙑ вѣкомъ а҅минъ їа҅на а҅рхие҅пискоупа костантинꙗ града ꙁлатоо̑устааго слово въ свꙙтꙑи четвръть҆къ о҅ прѣданиї ю̑дꙑ и҅ о҅ пастѣ и҅ о҅ сь҆каꙁании҆ свꙙтꙑи҅хъ таи҅нъ и҅ ѥ҅же не поминати ꙁъла Мала ноужда дьнесь҆ къ вашеи любьви сьвѣштати мала же ноужда сь҆вѣштати не пон҄еже множь҆ство глагол҄емꙑи҅хъ вꙑ о҅тꙙжь҆чаваѥ҅те си не бо ѥ҅стъ и҅ного града о҅брѣсти сице любь҆ꙁнѣ на послоушаниѥ доуховь҆нꙑи҅хъ словесъ прилежꙙштъ нъ ѥ҅лма ноуждь҆на малословь҆ꙗ дь҆несь҆ вина виждѫ бо многꙑ вѣрь҆нꙑи҅хъ и҅дѫштꙙ къ гръдꙑи҅мъ таи҅намъ причꙙштению̑ да бꙑшꙙ ни тоѧ҆ трепеꙁꙑ гонеꙁнѫли ни же тоѧ да о҅тъпадѫтъ ноужда дьнесь҆ сътворити о҅бѣдъ некли о҅тъ о҅боѭ̑доу вамъ о̑успѣхъ бѫдетъ и҅ сеѧ трепеꙁꙑ насꙑтивъше сꙙ и҅ нашихъ словесь҆ сице о҅тидете и҅ съ страхомъ и҅ трепетомъ и҅ лѣпꙑи҅мъ въꙁдръжании҅мъ къ гръдоуо̑умоу и҅ страшъноуо̑умꙋ пристѫпите комь҆канию̑ дь҆несь҆ бо вь҆ꙁлюбь҆ѥ҅нии҆ г꙯ь нашъ їс꙯ прѣданъ бꙑстъ паче же бѫди дрꙙхлъ и҅ оплачи сꙙ горь҆ко не прѣданаа҅го їс꙯а дѣл҄ьма нъ прѣдавъшааго и҅ю̑дꙑ дѣл҄ьма прѣданꙑи҆ бо їс꙯ вь҆сь҆ миръ сьпасе а҅ прѣдавꙑи ѥ҅го и҅ю̑да доушѫ своѭ̑ погоуби и҅ прѣданꙑи҆ о҅ деснѫѭ̑ о҅тꙿца сѣдитъ на небесехъ а҅ прѣдавꙑи҆ въ а҅дѣ нꙑнꙗ ѥ҅стъ вѣчь҆нꙑѧ҆ жидꙑ мѫкꙑ того дѣл҄ьма стен҄и того плачи пон҄е и҅ самъ господь҆ нашъ того плака видѣвъ бо ѥ҅го съмѫти сꙙ рече и҅ вѣшта ѥ҅динъ о҅тъ васꙿ прѣдастъ мꙙ чсо дѣлма и҅ печаль҆нь҆ и҅ любь҆ве своѭ покаꙁа насъ о̑учꙙ ꙗ҅ко не страждѫштаꙿго ꙁълѣ нъ творꙙштааго ꙁъло того плакати вь҆сѫдоу подобь҆но се бо и҅ного горе паче же о҅но не ꙁь҆ло ѥ҅же ꙁь҆ло страдати нъ ꙁъло ѥ҅же сътворити ꙁъло ҅Еже бо ꙁъло страдати цѣсарь҆ство бо намъ небесноѥ и҅схаждаѥ҆ а҅ ѥ҅же ꙁь҆ло сътворити винно намъ вѣчноу о҅гню и҅ мѫцѣ бꙑваа҅тъ блажени бо рече и҅ꙁбь҆рании҅ правь҆дꙑ дѣл҄ьма ꙗ҅ко тѣхъ ѥ҅стъ цѣсарь҆ствиѥ небесноѥ видиши ли ꙗ҅ко ѥ҅же ꙁъло страдати и҅матъ мъꙁдѫ и҅ даръ цѣсарь҆ствиꙗ небесьнааго слꙑши ꙗ҅ко ѥ҅же ꙁъло сътворити мѫкѫ приноситъ и҅ страсть҆ рекъ бо паулъ о҅ жидовѣхъ ꙗ҅ко господа о̑уморишꙙ и҅ пророкꙑ о҅тъгнашꙙ приложи и҅хъ конь҆ць҆ бѫдетъ по дѣлесемъ и҅хъ видѣ ли колико и҅хъ гоними цр꙯ьствиѥ҆ вь҆ꙁемь҆ѭ̑тъ а҅ гонꙙштіи҆ гнѣвъ приѥ҅мь҆ѭ̑тъ си же ми не просто нꙑнꙗчоу речено нъ да не гнѣваѥ҅мъ сꙙ на врагꙑ нъ милоуѥ҅мъ ѧ҆ и҅ плачемъ сꙙ о҅ н҄ихъ и҅ печемъ сꙙ и҅ми о҅ни бо сѫтъ ꙁъло страждѫштии враждоуѭ̑штии намъ ҅Аште сице о̑устрои҅мъ доушѫ своѭ̑ можемъ и҅ молити ꙁа н҄ꙙ сего дѣл҄ьма четврь҆тъи҅ се дьнꙿ и҅мамъ бесѣдоуѧ съ вами о҅ молитвѣ ꙁа врагꙑ да твръдо бѫдетъ о̑учениꙗ слово чꙙсто о̑учениѥ҅мъ прии҅мъ сꙙ сего дѣла чꙙсто мꙑѥ҅мъ словесꙑ да бꙑхомъ о҅бꙙштрениѥ҆ гнѣва потѣштили и҅ о̑уставили да чистъ бѫдетꙿ гнѣва къ молитвѣ приходꙙи҆ не бо х꙯с о҅ враꙁѣхъ се о̑учи тъчиѭ̑ нъ и҅ о҅ насъ о҅ставь҆ꙗ҅ѭ̑штии҅хъ о҅нѣмъ грѣхꙑ бол҄ьше ѥ҅го вь҆ꙁь҆меші а҅ште даси о҅ставиши грѣхъ врагоу то како бол҄е въꙁь҆мѫ рече о҅ставиши врагоу грѣхꙑ и҅ простъ бѫдеши ѥ҅же къ владꙑцѣ съгрѣши о҅ни бес цѣль҆бꙑ сѫтъ и҅ беꙁ милости а҅ си много и҅мѣѭ̑ште о̑утѣшениѥ и҅ милостꙿ Слꙑши о̑убо и҅лиѭ̑ глагол҄ѫшта сꙑномъ свои҅мъ а҅ште съгрѣшишꙙ съгрѣшитъ чловѣкъ къ чловѣкоу и҅ молитъ сꙙ ꙁа нь҆ а҅ште ли къ богоу съгрѣшитъ кто молитъ сꙙ ꙁа н҄ь да о҅нъ строупъ ни молитва о̑удобь҆ о̑умꙙчитꙿ молитва не о҅мꙙчитъ проштениѥ҅ же грѣхомъ врага о҅тъмꙙчитъ тѣмь҆ о҅но ть҆мѫ талантъ нарече богъ ꙗ҅же къ владꙑцѣ съгрѣшениꙗ҆ а҅ си р꙯ динарии҆ прости р꙯ динарии҆ да простъ бѫдеши ть҆мѣ талантъ да ѥ҅же о҅ молитвѣ доволь҆но бесѣдовахомъ таже пакꙑ о҅ прѣдании҆ приведѣмъ слово видимъ како прѣданъ бꙑстъ нашъ владꙑка Тъгда шь҆дъ ѥ҅динъ о҅тъ о҅бою̑ на десꙙте глагол҄емꙑи҆ и҅ю̑да и҅скарио҅тинъ къ старѣи҅шинамъ жъречъскамъ чꙿто ми хоштете дати и҅ а҅ꙁъ вамъ прѣдамꙑ и҆ мь҆н҄ѫ ꙗ҅вѣ бꙑти глагол҄емоуо̑умоу а҅ ничесоже паче ꙁаштиштати а҅ште ли кто о҅пасно пꙑта ѥ коѥ҅гождо и҅ꙁвѣштанꙑихъ многꙑ и҅матъ видꙑ великѫ глѫбинѫ раꙁоума напрь҆воѥ врѣмꙙ не бо просто ѥ наꙁнамена е҅уа҅гг҄елистъ не бо рече шъдъ просто нъ приложи тъгда шъдъ къгда повѣждь҆ ми и҅ чсо дѣлма ꙁнаменоуѥ҅тъ врѣмꙙ чемоу хоштеши навꙑкнѫти не просто речено ти тъгда доухомь глагол҄етъ да ѥ҅же дꙋхомь глагол҄етъ ничсоже просто ни беꙁ оума глагол҄етъ что о̑убо ѥ҅стъ ѥ҅же тъгда прѣжде того врѣмене прѣжде того часа приде блѫдница сть҆клѣницѫ мура дръжꙙшти и҅ вь҆ꙁлиꙗ масло то дрѣвѣноѥ на главѫ господь҆н҄ѫ покаꙁа великѫ вѣрѫ покаꙁа великѫ цѣль҆бѫ велико послоушаниѥ и҅ въꙁдръжаниѥ приложи сꙙ о҅тъ жиꙁни врѣмень҆нꙑѧ҆ бꙑстъ добрѣи҅ши и҅ мѫдрѣи҅ши и҅ ѥ҅гда блѫдьница покаꙗ҅ сꙙ ѥ҅гда владꙑкѫ поꙁна тъгда о̑ученикъ о̑учителꙗ прѣда сего дѣлꙿма рече тъгда да не о҅клевештеши о̑учителꙗ немошть҆ ѥ҅гда видиши о̑ученика прѣдаѭ̑ште толика бо сила бѣа҅ше о̑учителꙗ да и҅ блѫдницꙙ привлѣшти на своѥ послоушание что о̑убо ѥ҅же блѫдницꙙ привлѣче о̑ученика ли не може привлѣшти можаа҅ше привлѣшти и҅ о̑ученика нь҆ не хотѣа҅ше ноуждеѭ̑ сътворити добра ни бѣдоѭ̑ привлѣшти къ себѣ тъгда шъдъ и҅матъ и҅ се нѣкꙑи҆ не малъ раꙁоумъ ѥ҅же шъдъ не бо приꙁъванъ рече старѣи҅шинами жь҆рь҆чь҆сками не приноужденъ нъ беꙁ бѣдꙑ самъ о҅ себѣ дома роди ꙁълѫ ль҆сть и҅ о̑умъ и҅ꙁведе си ни ѥ҅дного же и҅мѣѧ сь҆вѣтника и҅ приꙗ҅ꙁни тъгда шьдъ ѥ҅динъ о҅тъ о҅бою̑ на десꙙте что ѥ҅стъ ѥ҅динъ о҅тъ двою̑ на десꙙте и҅ се велико ѥ҅моу кажетъ сѫште витаниѥ҆ ѥ҅же решти ѥ҅динъ о҅тъ о҅бою̑ на десꙙте бѣа҅хѫ бо и҅ їни о̑ученици и҅соусоу седꙿмь҆ десꙙтъ чисменемь҆ нь ти вътории҆ бѣа҅хѫ ти не толикѫ и҅мѣа҅хѫ чь҆сть҆ ни толико пространь҆ство не причꙙстишꙙ сꙙ таи҅нꙑхꙿ толицѣхъ два на десꙙте сихъ паче бѣа҅ше и҅ꙁбьрано и҅ ѥ҅же сии бѣа҅хѫ сии҆ о҅крь҆сть҆ о̑учителꙗ дроужина и҅ о҅тъ сихъ и҅скочи и҅ю̑да Нъ да навꙑкнеши ꙗко не простꙑи ѥ҅го о̑ученикъ прѣда нъ о҅тъ и҅ꙁбранааго рꙙдоу ѥ҅динъ сего дѣл҄ьма рече ѥ҅динъ о҅тъ двою̑ на десꙙте и҅ не стꙑдитъ сꙙ матѳеи се пишꙙ чсо дѣлма не стꙑдитъ сꙙ да навꙑкнеши ꙗ҅ко вь҆сьжде и҅стинѫ вь҆се глагол҄ѫтъ а҅ ничсоже не потаѧ҅тъ ни мѣнꙙштии҅мъ бꙑті семоу о̑укорьноу само бо се мнимоѥ о̑укорь҆но сꙑ то кажетъ владꙑкꙑ чловѣколюбь҆ѥ҅ ꙗ҅ко прѣданника раꙁбои҅ника тати толикоу доброу съподоби да и҅ до послѣдь҆нꙗꙿго вечера трь҆пꙙ ѥ҅моу прѣбꙑ каꙁааше бо и҆ и҅ о̑учааше и҅ вь҆сачь҆скꙑ печаа҅ше сꙙ и҅мъ не о҅тъчаи о̑убо себе къ блѫдници вь҆ꙁь҆рѣвъ ни пакꙑ пъваи собоѭ̑ на и҅ю̑дѫ вь҆ꙁь҆рѣвъ о҅боѥ бо то пагоубь҆но и҅ пь҆вати и҅ о҅тъчаꙗ҅ти сꙙ пь҆ваниѥ бо стоѧ҅штоуо̑умоу творитъ пасти сꙙ а҅ отъчаа҅ниѥ лежꙙштоуо̑умоу не дастъ въстати Сего дѣлꙿма павь҆лъ оучитъ глагол҄ꙙ л҄ѳ мьнꙙи҆ стоꙗти блюди сꙙ да не падетъ и҅маши о҅бою̑ прить҆чоу како о̑ученикъ мь҆нꙙ стоꙗ҅ти паде како блѫдница лежꙙшти въста пль҆ꙁъкъ нашъ о̑умъ вратка наша мꙑслъ҆ сего дѣл҄ьма вь҆сѫдоу самѣмъ сꙙ въсѫдоу о̑утврь҆дити и҅ о҅градити лѣпо тъгда шъдъ ѥ҅динъ о҅тъ двою̑ на десꙙте и҅ю̑да и҅скарио҅тинъ видиши ли о҅тъ колика мѣста и҅спаде видиши ли колико о̑учениѥ҆ прѣо҅бидѣ видиши ли колико ꙁъло лѣность҆ и҅ о҅хлꙙданиѥ҆ и҅ю̑да глагол҄емꙑи и҅скарио҅тинъ чꙿто ми наричеши градъ ѥ҅моу ꙗ҅у и҅ того да бꙑхъ не вѣдѣлъ и҅о̑уда слꙑшꙙи҅ сꙙ и҅скарио҅тинъ чꙿсо о̑убо дѣлма намъ градъ ѥ҅моу наричетъ бѣ и҅ю̑да дроугꙑи҆ о̑ученикъ рьвь҆нивꙑи҆ наричемъ да не бѫдетъ тождеи҅мениѥ҅мь҆ н҄ииа҅ꙗ҅же блаꙁна о҅тълѫчи сего о҅тъ и҅ного и҅ о҅ного о҅тъ добрости намѣни и҅ю̑да рьвнивъи҆ сего же не намѣни о҅тъ ꙁълоби не бо рече и҅ю̑да прѣдавникъ а҅цѣ лѣпо бѣ ꙗ҅коже о҅ного о҅тъ доброчь҆сти нарече тако и҅ сего о҅тъ ꙁьлобꙑ проꙁъвати и҅ решти їю̑да прѣдавь҆никъ нъ да тꙙ накажетъ чьсть҆ и҅мѣти о҅клеветаниꙗ ѧ҅ꙁꙑкъ и҅ прѣдавъшааго самого соумь҆нитъ сꙙ шъдъ о҅тъ двою̑ на десꙙте и҅ю̑да и҅скарио҅тинъ къ старѣишинамъ жь҆рь҆чь҆скамъ рече и҅мъ чꙿто ми хоштете дати и҅ а҅ꙁъ вамъ прѣдамъ ѥ҅го ҆Ѡ гноусь҆нааго того гласа како и҅скочи и҅ꙁ оустъ како подвигнѫ ѧ҅ꙁꙑкъ како не о҅цѣпѣнѣ тѣло ѥ҅мꙋ вьсе како не погоуби о̑ума си чꙿто хоштете ми дати и҅ а҅ꙁъ вꙑ прѣдамъ ѥ҅го ҆Ѡ томꙋ ли тꙙ накаꙁа о̑учител҄ь повѣждъ ми не того ли дѣл҄ьма глаголааше не притꙙжите ꙁлата ни сь҆ребра ни мѣди въ поꙗ҅сѣхъ вашихъ съ горꙑ прѣжде прꙙт ѧ тебѣ сь҆ребролюбь҆ствиꙗ съкаꙁаниѥ҆ не томоу ли о̑учааше въи҅нѫ и҅ по томь҆ глаголаа҅ше а҅ште тꙙ кꙿто ꙁао̑ушитъ о҅ деснѫѭ̑ ланитѫ о҅брати ѥ҅моу и҅ дроугѫѭ̑ чꙿто хоштете ми дати ҆Ѡле беꙁоумиѥ҆ и҅ аꙁъ вамъ прѣдамъ ѥго ꙁа что повѣждъ ми чꙿто мало и҅ велико пои҅мовати и҅мѣѧ прѣдаѥ҅ши о̑учителꙗ ꙁа ꙁан҄еже ли ти прѣда на бѣсꙑ власть ꙁане ли недѫгꙑ сътвори ти рѣшити ꙁан҄е ли прокаженꙑѧ чистити ꙁане ли мрь҆твꙑѧ въставити ꙁан҄е ли надъ властиѭ̑ постави тꙙ сь҆мрьти въꙁ благодѣа҅ниꙗ ли си си въꙁдаѥ҅ши въꙁдаꙗ҅ниꙗ҆ что хоштете ми дати и҅ а҅ꙁъ вамъ прѣдамъ ѥ҅го ҆Ѡ беꙁоумьѥ паче же ѡ̑ сь҆ребролюбь҆ство вьсе бо то породи ꙁъло на то сии помꙑсливъ прѣда о̑учителꙗ сице бо ѥ҅стъ ꙁълꙑи҆ корень҆ ть҆ бѣса лютѣи҆ о̑увꙙꙁъшꙙѧ вь҆ꙁвѣшаѧ доушꙙ и҅ творитъ вь҆сего не ꙁнати и҅ себе и҅ ближь҆нꙙѧ҆ и҅ ѥ҅сть҆ствънꙑѧ ꙁаконꙑ и҅ того самого и҅ꙁведетъ и҅ о҅боуѥ҅на сътворитъ ꙁь҆ри бо колико тъгда и҅ꙁведе отъ и҅ю̑динꙑ доушꙙ бесѣдованиѥ о҅бꙑчаи҆ о҅бь҆штиѥ҆ ѥ҅же на трепеꙁѣ чоудеса о̑учениѥ о̑увѣштаниѥ накаꙁаниѥ҆ вь҆са си въ ꙁабꙑть҆ вь҆ложи сь҆ребролюбь҆ствиѥ҆ тъгда сь҆ лѣпотꙑ тоже и҅ павь҆лъ глаголааше ꙗ҅ко корень҆ вь҆семоу ꙁълоу ѥ҅стъ сь҆ребролюбь҆ствиѥ что хоштете ми дати и҅ а҅ꙁъ вамъ прѣдамꙑ и҆ велико беꙁоумиѥ҆ словесе прѣдаѥ҅ши рь҆ци ми вь҆са съдръжꙙштааго бѣсꙑ владѫштааго мореви ꙁапрѣштаѭ̑штааго ѥ҅сть҆ствоу вь҆семоу ри҃ владꙑкѫ нъ да ѥ҅моу съпрꙙтаатъ беꙁоумие и҅ нао̑учитъ ꙗ҅ко а҅ште не бꙑ нехоуль҆нь҆ не бꙑ прѣдалъ сꙙ Слꙑши что творитъ въ то врѣмꙙ вь҆ н҄еже сꙙ прѣда ѥ҅гда придошꙙ на н҄ь съ дрѣвесꙑ и҅ съ свѣштами рече и҅мъ кого и҅штете и҅ не вѣдѣшꙙ кого хотѣахѫ ѧ҅ти толми не може прѣдати ѥ҅го и҅ю̑да ꙗ҅ко и҅ не видѣа҅ше тоу сѫшта ѥ҅гоже хотѣа҅ше прѣдати цѣ свѣштамъ сѫштамъ и҅ свѣтоу толикоу то бо е҅уа҅гг҄елистъ ꙁаштицаѧ рече свѣштꙙ и҅мѣа҅хѫ и҅ свѣтъло бѣа҅ше и҅ не видѣа҅хѫ ѥ҅го и҅ присно бо ѥ҅моу поминаа҅ше дь҆нь҆ и҅ дѣлесꙑ и҅ словесꙑ кажꙙ ꙗ҅ко не гонеꙁнетъ прѣдадꙑи҆ тоже ни ꙗ҅вѣ ѥ҅го о҅бличаа҅ше прѣдъ вь҆сѣми да не бестоудь҆нѣи҅ша ѥ҅го сътворитъ ни прѣмль҆чааше да не мнꙙ сꙙ гонеꙁнѫти невѣстиѭ̑ бе страха начь҆нетъ прѣдаꙗ҅ти чꙙсто глаголаа҅ше ѥ҅динъ о҅тъ васъ прѣдастъ мꙙ нь҆ не ꙗ҅вѣ ѥ҅го покаꙁа многа же и҅ о҅ сѫдь҆нѣѣ҅мь҆ дьни съкаꙁова словеса многа же и҅ о҅ цѣсарь҆ствии небесьнѣѣ҅мь҆ о҅боѥ҅го силѫ покаꙁа и҅ ѥ҅же мѫчити съгрѣшивъшꙙѧ҆ и҅ ѥ҅же чь҆сть҆номъ бꙑти въ правѫѭ̑ ходивъшии҅мꙿ нъ вь҆сего сего о҅нъ небрѣже и҅ богъ на ноуждѫ не привлѣче ѥ҅лма бо нꙑ власть҆ да и҅ ꙁь҆лꙑи҅хъ и҅ добрꙑи҅хъ дѣлесъ да вол҄еѭ̑ хоштетъ да бѫдемъ добри тѣмь҆ а҅ште не хоштемъ не ноудитъ приноужденꙋмоу бо бꙑти доброу не добро ѥ҅лма бо и҅ о҅нꙿ своѥ҅моу о̑умоу господинъ бѣ и҅ вол҄еѭ̑ не рачи послоушати нъ на сь҆ребролюбь҆ствие о̑уклони сꙙ сего дѣл҄ьма о҅сль҆пе о̑умомъ и҅ съпаса своѥ҅го прѣда и҅ рече что хоштете ми дати и҅ а҅ꙁъ вамъ прѣдамꙑ и҆ о҅бличаѧ о̑убо беꙁоумиѥ ѥ҅моу е҅уа҅гг҄елистъ рече вь҆ врѣмꙙ пришь҆стиꙗ и҅хъ и҅ю̑да стоꙗ҅ше блиꙁъ и҅хъ тъ рекꙑ что хоштете ми дати и҅ а҅ꙁъ вамъ прѣдамꙑ и҆ не о҅тъ сего же тъчь҆ѭ̑ видѣти ѥ҅стъ силѫ христосовѫ нъ ꙗ҅ко гласъ о҅ставивъшоу малъ и҅дошꙙ ҅Елма же и҅ сице не о҅станѣа҅хѫ сꙙ стꙑдости вол҄еѭ̑ самъ сꙙ прѣда ѥ҅динъ тъчь҆ѭ̑ не рекꙑ а҅ꙁъ своѥ҆ вь҆се сь҆творихъ мошть҆ своѭ̑ о҅тъкрꙑхъ покаꙁахъ ꙗ҅ко немошть҆на начинаѥ҅те дѣлеса хотѣхꙿ вашѫ сь҆прꙙтати ꙁь҆лобь҆ нь҆ ѥ҅лма же вꙑ не рачите нъ ѥ҅дначе прѣбꙑваѥ҅те въ своѥ҅и ꙁьлоби се а҅ꙁъ самъ сꙙ прѣдаѭ̑ Се вамъ сьвѣштахъ да не о҅клевештѫ нѣции христоса глагол҄ѫште почꙿто не прѣложи и҅ю̑дꙑ на добро почто не сътвори ѥ҅го мѫдра и҅ кротъка како же бѣ сътворити и҅ю̑дѫ кротъка нѫждеѭ̑ вол҄еѭ̑ ли а҅ште нѫждѫѫ҆ ни сице рачи о̑ун҄ии бꙑти никтоже ноудь҆ма бꙑваа҅тъ добръ а҅ште ли вол҄еѭ̑ вь҆се мошть҆но и҅справити волꙗ ѥ҅моу бѣ дана да аште не рачи приѧ҅ти бꙑлиꙗ҅ на помоштъ не врачево то съгрѣшениѥ҆ нъ и҅же и҅цѣлѣнию̑ не рачи Съмотри колико сътвори да бꙑ ѥ҅го о҅братилъ да бꙑ ѥ҅го гоноꙁилъ о҅тъ того о̑учааше и҆ вь҆сеи҆ мѫдрости и҅ дѣлесꙑ и҅ словесꙑ вꙑшь҆ша бѣсъ створи чоудеса творити многа дастъ о̑устраши бѫдѫштии҅мъ о҅гн҄ьмъ побѣди цѣсарьствиꙗ о҅бѣштании҅мъ о҅бличаа҅ше чꙙсто мꙑсли ѥ҅моу о҅бличаѧ҅ же пакꙑ не ꙗ҅вьꙗ҅ше ноꙁѣ ѥ҅моу съ и҅нѣми о̑умꙑ трепеꙁѣ и причꙙсти ничтоже не доста ѥ҅моу ни мало ни велико о҅нъ же хотꙙ прѣбꙑвааше въ пагоубѣ и҅ да навꙑкнеши ꙗ҅ко моштьнъ сꙑ прѣложити сꙙ не рачи нъ своѥ҅ѭ̑ ѥ҅моу лѣностиѭ̑ вь҆се бꙑстъ Елма бо прѣдаѧ и҆ поврь҆же три десꙙти динарии҆ и҅ чꙿто рече съгрѣшихъ прѣдавъ крьвь҆ неповиннѫ что бꙑстъ ѥ҅гда чоудеса творꙙшта видѣ не вѣшта ꙗ҅ко съгрѣшихъ прѣдавъ крьвь неповиннѫ нъ что хоштете ми дати и҅ а҅ꙁъ вамъ прѣдамꙑ и ѥ҅лма бо ꙁъло вь҆мѣсти сꙙ и҅ прѣдаа҅ниѥ при конь҆ци бѣа҅ше и҅ грѣхъ съвръши сꙙ тъгда раꙁоумѣ грѣхъ что о̑убо о҅тъ сего раꙁоумѣѭ̑ ꙗ҅ко ѥ҅гда лѣнимъ сꙙ ничъсоже намъ каꙁаниѥ о̑успѣѥтъ нъ ѥ҅гда тъштимъ сꙙ и҅ сами о҅ себѣ подвижемъ сꙙ на добро и҅ сь҆ бо ѥ҅гда каꙁаа҅ше и о̑учител҄ь не слоушаше нъ ѥ҅гда никогоже бѣ кажѫшта тъгда своѭ̑ сь҆вѣсть҆ раꙁоумѣвъ и҅ никогоже сѫшта о̑учителꙗ прѣмѣни сꙙ и҅ раскаа҅въ сꙙ о҅ дръꙁновенꙑи҅хъ поврьже три десꙙти сь҆ребрьникъ что хоштете ми дати и҅ а҅ꙁъ вамъ прѣдамꙑ и и҅ поставишꙙ ѥ҅моу три десꙙти сьребрь҆никъ цѣнѫ прѣставишꙙ крьви цѣнꙑ не и҅мѫштꙙ чꙿто вьꙁемлеши л꙯ сь҆ребрь҆никъ ѡ̑ и҅ю̑до тоун҄е приде х꙯с ꙁа вь҆сь миръ пролиꙗ҅ти кръвь своѭ̑ о҅ н҄ѫже тꙑ сьвѣштаваѥ҅ши сꙙ и҅ мѣнѫ твориши бестоудьче что бо ѥ҅стъ бестоудьнѣѥ҆ мѣнꙑ сеѧ Тогда придошꙙ о̑ученици тъгда къгда ѥ҅гда се бꙑстъ ѥ҅гда прѣдааниѥ вь҆мѣсти сꙙ ѥ҅гда самъ сꙙ погоуби и҅ю̑до придошꙙ к н҄емоу о̑ученици ѥ҅го глагол҄ѫште ѥ҅моу кде хоштеши о̑уготоваѥ҅мъ ти пасхѫ ꙗ҅сти видѣ о҅ученикꙑ видѣ о̑ученика о҅нъ прѣдаѥ҅тъ владꙑкѫ а҅ сии о҅ слоужьбѣ пекѫтъ сꙙ онъ вѣтъ творитъ а҅ сии на слоужь҆бѫ готовꙙтъ сꙙ тѣхъ жде и҅ сии ї о҅ни тѣхъ жде чоудесъ тѣхъ жде о̑учении҆ того жде накаꙁаниꙗ о҅тъкѫдоу о̑убо прѣмѣн҄ени о҅тъ вол҄ꙙ та вь҆са вина вьсь҆жде и҅ добрꙑи҅мъ и҅ ꙁълꙑи҅мъ кде хоштеши съготоваѥ҅мъ ти ꙗ҅сти пасхѫ :хв͞а: вечеръ сꙑи бѣ тъгда ѥ҅лма о̑убо домоу не и҅мѣа҅ше владꙑка сего дѣлꙿма о̑убо глагол҄ѫтъ кде хоштеши о̑уготоваѥ҅мъ ти ꙗ҅сти пасхѫ не и҅мамъ хлѣвинꙑ о̑урочь҆нꙑ не и҅мамъ кѫштꙙ ни домоу да навꙑкнѫтъ и҅же свѣтълꙑѧ домꙑ дѣлаѭ̑тъ и҅ пространꙑѧ притворꙑ и҅ длъгꙑѧ дворꙑ ꙗ҅ко не и҅мѣ х꙯с кде главꙑ подъклонити тѣмъ въпрашаѭ̑тъ сии҆ кде хоштеши о̑уготоваѥ҅мъ ти ꙗ҅сти пасхѫ кѫѭ̑ пасхѫ не сь҆ѭ̑ пасхѫ нъ жидовь҆скѫ о҅баче тѫ о̑убо о̑уготовашꙙ о̑ученици а҅ сиѭ̑ нашѫ самъ о̑устрои҆ нъ самъ пасха бꙑстъ кде хоштеши да о̑уготоваѥ҅мъ ти ꙗ҅сти пасхѫ о҅на жидовъска бѣ пасха о҅на вь е҅гуптѣ начꙙтъкъ вьꙁꙙ чсо дѣлма о̑убо тѫ ꙗ҅стъ пасхѫ х꙯с пон҄еже вь҆се ꙁаконь҆ноѥ съвръші ѥ҅гда бо кръштаа҅ше сꙙ глаголаа҅ше сице бо лѣпо ѥ҅стъ намъ и҅справити вьсѫ правь҆дѫ придохъ рече о҅тъ беꙁаконь҆нꙑѧ клꙙтвꙑ и҅скоупитъ чловѣка богъ бо своѥ҅го си сꙑна поусти рождъшаа҅го сꙙ о҅тъ женꙑ бꙑвъша подъ ꙁакономъ да подъꙁаконънꙑѧ и҅скоупитъ и҅ самого покои҅тъ ꙁакона нъ да никтоже не глагол҄етъ ꙗ҅ко сего дѣлма ꙁаконъ о̑упраꙁни сего дѣлма и҅ о̑устави пон҄е и҅спль҆нити ѥ҅го не можаа҅ше а҅кꙑ тꙙжь҆ка сѫшта прѣжде ѥ҅моу и҅спль҆нивъ вь҆се тъгда раꙁдрѣши сего дѣлма и҅ пасхѫ сътвори ꙁакона бо повелѣниѥ бѣ пасха и҅ чсо дѣлма ꙁаконъ повелѣ пасхѫ ꙗ҅сти нераꙁоумичь҆ни бѣа҅хѫ о҅ благодѣтели жидове и҅ тоу а҆биѥ ꙁабꙑваа҅хѫ благодѣа҅ниꙗ ꙁастѫпꙿника б꙯а не бо нъ ѥ҅гда и҅ꙁидошꙙ и҅ꙁъ е҅гупта видѣвъше море растѫпивъше сꙙ и҅ пакꙑ състѫпивъше и҅на многа чоудеса глаголашꙙ сътвори намъ богꙑ и҅же прѣдъ нами пои҅дѫтъ что глагол҄еши чоудеса въ рѫкоу дръжꙙ ѥ҅дначе толи ли ꙁабꙑ благодѣтелꙗ б꙯а ѥ҅лꙿма о̑убо сице бѣшꙙ непочоуѭ̑ште и҅ невѣгласи о҅ праꙁдь҆ницѣхъ привꙙꙁа даровъ памꙙти богъ и҅ сего дѣлма пасхѫ жръти повелѣ а҅ште тꙙ въпроситъ сн꙯ъ ти рече ꙗ҅ко что ѥ҅стъ се пасха сице речеши ꙗ҅ко ѥ҅же о҅вчеѭ̑ кръвь҆ѭ̑ двь҆ри помаꙁашꙙ дѣти въ е҆гуптѣ таче пришъдъ гоубꙙи҆ и҅ видѣвъ не сь҆мѣа҅ше въскочити ти ꙗ҅ꙁвѫ вь҆нести и҅ бѣа҅ше праꙁдь҆никъ памꙙть сь҆пасению̑ присно паче же не се тъчь҆ѭ̑ и҅мѣа҅хѫ ѥ҅же ветъхꙑѧ и҅мъ въспоминаа҅ше благодѣа҅ниꙗ нъ и҆ и҅но бол҄ьшеѥ ѥ҅же грꙙдѫшта и҅мъ прѣжде каꙁаа҅ше не бо нъ о҅браꙁъ о҅нъ бѣ а҅гнь҆ць҆ и҅номоу а҆гньцоу доуховьноуоумоу и҅ о҅вьца и҆ о҅вь҆ца о҅во бо бѣ стѣнь҆ о҅во и҅стина Елма же ꙗ҅ви сꙙ правьдьноѥ сль҆нь҆це стѣн҄ь прѣстаа҅ше о̑уже сльньцоу въсходꙙштоу съкрꙑѥ҅тъ сꙙ стѣн҄ь сего дѣлꙿма на тои трепеꙁѣ о҅бои бꙑваѥ҅те пастѣ и҅ о҅браꙁънаꙗ и҅ и҅стинънаꙗ /брать ꙗ҅коже бо шаръчиѧ на ѥ҅днои дь҆стѣ и҅ о҅браꙁꙑ чрътаѭ̑тъ и и҅стинѫ пишѫтъ шаромъ сице и҅ х꙯с сътвори на тои трепеꙁѣ и҅ о҅браꙁь҆нѫѭ̑ пасхѫ начрьта и҅ и҅стинь҆нѫѭ̑ приложи кде хоштеши да съготовимъ ти ꙗ҅сти пасхѫ бѣ жидовъска пасха нъ сльнь҆цоу пришъдъшоу свѣта да не сиꙗ҅ѥ҅тъ и҅стинѣ пришъдъши праꙁдь҆нъ ѥ҅стъ стѣн҄ь си къ жидомъ глагол҄ѫ ѥ҅лма мьнꙙтъ сꙙ пасхѫ творꙙште ѥ҅лма о̑умомъ стꙑдь҆комъ о҅прѣснь҆кꙑ прѣди полагаѭ̑тъ и҅же присно не о҅брѣꙁанꙑ срь҆дь҆ци како повѣждъ ми пасхѫ твориши ѡ̑ жидовине црькꙑ раскопана трѣбишта раꙁметана свꙙтаꙗ свꙙтꙑи҅хъ ꙁапърана вь҆сѣкоѧ трѣбꙑ жрьтва прѣтръже сꙙ чсо дѣлма о҅ сихъ дръꙁаѥ҅ши беꙁаконь҆нꙑи҅хъ дѣлесехъ и҅де вь҆ вавулонъ и҅нъгда и҅ тоу глаголаа҅хѫ плѣнивъшии҅ тꙙ съпои҅те намъ пѣснь господьнѫ и҅ не можаꙿше и҅ се кажꙙ даудъ глаголааше на рѣцѣ вавулонь҆стѣ тоу сѣдохомъ и҅ плакахомъ сꙙ помꙙнѫвъше сиѡ̑нъ на врьбиї посрѣдѣ ѥ҅ѧ о҅бѣсихомъ сьсѫдꙑ своѧ си рѣчъ гѫсли свирѣли цѣвница и҅ прочаꙗ҆ си бо дръжаꙿше ветъхоѥ и҅ сими пѣсни поꙗ҅хѫ и҅ сии҆ шъдъше вь҆ плѣн҄ениѥ҆ въꙁꙙшꙙ да и҅мѣѭ̑тъ памꙙть҆ житиꙗ҆ своѥ҅ѧ ꙁемьѧ нъ не да поѭ̑тъ тоу бо рече въпросишꙙ нꙑ плѣн҄ьшеи҆ словесъ рѣхомъ како въспоѥ҅мъ пѣснь҆ господьн҄ѫ на ꙁеми стоуждии҆ бра Что глагол҄еши пѣсни ли господь҆нꙙ не поѥ҅ши на ꙁеми штоуждеи҆ а҅ ли пасхѫ господь҆нѫ твориши на ꙁеми штоуждеи҆ видѣ ли ѫ҅родь҆ство видѣ ли беꙁакониѥ ѥ҅гда рати бѣшꙙ ноуждѫ творꙙштеѥ҅ ни пѣсни можаа҅хѫ сь҆пѣти на ꙁеми штоуждеи҆ нꙑнꙗ же о҅ себѣ никогоже ноудꙙшта ни бѣдꙑ творꙙшта рать҆ творꙙтъ на б꙯а видиши ли како нечь҆сть о҅прѣснь҆чь҆скаꙗ како беꙁаконенъ праꙁдьникъ како пасха нѣстъ жидовъска Бѣ пасха жидовъска и҅нъгда нъ раꙁори сꙙ нꙑнꙗ и҅ приде пасха доуховънаꙗ ѭ̑же прѣда тъгда ꙗ҅дѫштемъ бо и҅мъ рече и҅ пиѭ̑штемъ въꙁьмъ хлѣбъ прѣломи и҅ рече се ѥ҅стъ пльть҆ моꙗ ꙁа вꙑ прѣламаѥ҅ма вѣдꙙтъ сꙙ навꙑкъшиї глагол҄емоѥ и҅ пакꙑ чашѫ глагол҄ꙙ се ѥ҅стъ крьвь҆ моꙗ ꙗ҅же ꙁа многꙑ проливаѥ҅ма на о҅ставь҆ѥ҅ниѥ грѣхъ и҅ приде и҅ю̑да се глагол҄ѫштоу хс꙯оу си ѥ҅стъ крь҆вь҆ ѡ̑ и҅ю̑до ѭ̑же прода на трехъ десꙙтехъ динарии҆ си ѥ҅стъ кръвь҆ ѥ҅ѧ҅же дѣл҄ьма тократь҆ стꙑдъкꙑѧ сь҆вѣтꙑ о҅нꙑ творааше сь ѫ҅родь҆нꙑи҅ми фарисеи҆ ѡ̑ веле х꙯сово чловѣколюбиѥ ѡ̑ веле и҅ю̑дино беꙁакониѥ҆ ѡ̑ веле вь҆ꙁбѣшениѥ҆ о҅въ бо прода ѧ на трехъ десꙙтехъ динарии҆ а҅ х꙯с и҅ по семъ не о҅тъвръже сꙙ сиѭ̑ крьвь проданѫѭ̑ въ о҅тъпоуштениѥ грѣхомъ дати тъчь҆ѭ̑ а҅ бꙑ хотѣлъ приде бо и҅ю̑да причꙙстити сꙙ свꙙтѣи трепеꙁѣ ꙗ҅коже бо ноꙁѣ ѥ҅моу о̑умꙑ ѥ҅гда и҅ инѣмъ о̑ученикомъ сице и҅ ст꙯ꙑѧ пода ѥ҅мꙋ трѣбꙑ да ни ѥ҅дного же и҅матъ и҅ꙁвѣта а҅ште прѣбѫдетъ въ ꙁьлѣ вь҆се бо своѥ и҅спльни х꙯с нъ о҅нъ ѥ҅дначе прѣбꙑвааше въ ꙁьлѣ о̑умѣ Нъ врѣмꙙ о̑убо пристѫпити къ гръдѣи сеи трепеꙁѣ вь҆си о̑убо и҅дѣмъ сь лѣпꙑи҅мъ въꙁдръжании҅мъ и҅ чистотѫ не бѫди никтоже и҅ю̑доѭ тоу не бѫди никтоже ꙁълъ не бѫди никтоже и҅мѣѧ ꙗ҅дъ не ино въ о̑устѣхъ и҅мѣѧ ни въ о̑умѣ приде х꙯с и҅ нꙑнꙗ тъ жде ѥ҅же трепеꙁѫ о҅нѫ о̑утвори сии и҅ нꙑнꙗ сиѭ̑ оутвараѥ не бо ѥ҅стъ чловѣкъ творꙙи прѣдълежꙙштаа бꙑти пль҆ти и҅ крь҆ви христосовѣ нъ распьнꙑи҅ сꙙ ꙁа нꙑ х꙯с о҅браꙁъ испль҆нꙗѧ строитъ молитвь҆никъ словеса глагол҄ꙙ о҅на нъ сила и҅ дара божиꙗ вьсе ѥ҅стъ се ми ѥ҅стъ пльть҆ рече се слово прѣди лежꙙштаꙗ о̑устраꙗѥ҆ ҅И ꙗ҅коже о҅нъ гласъ глагол҄ꙙи растите и҅ о̑умножаи҅те и҅ и҅спль҆ните ꙁемь҆ѭ̑ ѥдинѫ речено бꙑстъ нъ по вь҆са лѣта дѣло бꙑваѥ҆тъ силѫ творꙙ ѥ҅стъствоу нашемоу на плодътворениꙗ҆ сице и҅ сии гласъ ѥ҅дꙿнѫ реченъ въи҅нѫ трепеꙁѫ въ црькъвахъ о҅тъ того до дьнесь҆ и҅ до пришъствиꙗ ѥмоу жрътвѫ съвръшенѫ творитъ Не моꙁи о̑убо никтоже съ ль҆сть҆ѭ̑ прити не моꙁи никтоже неприꙗ҅ꙁни пльть҆ сꙑ не моꙁи никтоже ꙗ҅доу и҅мѣѧ въ о̑умѣ да не осѫждениѥ вьꙁьметъ тъгда бо ѥ҅же и҅ вь҆ꙁꙙ хлѣбъ и҅ю̑да тоу въскочи вь҆ н҄ь диꙗ҅волъ не пль҆ть҆ о҅бидꙙ господьнѫ нъ стоудъ о҅бидꙙ и҅ю̑динъ да навꙑкнеши ꙗ҅ко и҅же недостои҅но вь҆ꙁемь҆ѭ̑тъ ст꙯оѥ комъканиѥ въ тꙑ паче въскачетъ и҅ вълаꙁитъ чꙙсто диꙗ҅волъ ꙗ҅коже бо и҅ въ и҅ю̑дѫ тъгда чисто бо подобь҆нꙑи҅мъ потекѫтъ а҅ неподобь҆на вь҆ꙁемь҆ѭ̑штии҅хъ въ бол҄ьшѫѭ̑ мѫкѫ вълагаѭ̑тъ и҅ не страшꙙ глагол҄ѫ нъ паче о̑утврьждаѧ не бѫди и҅ю̑доѭ тоу никтоже да и҅матъ ꙗ҅доу ꙁъла брашно ѥстъ доуховьноѥ жрьтва ꙗ҅ко брашь҆но пль҆тьноѥ ѥ҅гда въ ѫ҅тробѫ слоуꙁь҆ и҅мѣѭ̑штоу ꙁь҆ль въпадетъ паче продлъжитъ недѫгъ не свои҅мъ ѥ҅стьствомь҆ нь҆ недѫгꙑ ѫ҅тробꙑ сице и҅ о҅ таи҅нꙑи҅хъ доуховънꙑи҅хъ ѥ҅стъ и҅ си бо ѥ҅гда въ о̑умъ въпадѫтъ ꙁълоби пль҆нъ паче того прокоудꙙтъ и҅ погоубꙙтъ не свои҅мъ ѥ҅стьствомъ нъ недѫгомъ прии҅мъшꙙѧ доушꙙ не моꙁи о̑убо никтоже ꙁъла о̑ума и҅мѣти вь себѣ нъ о҅чистимъ срь҆дьце къ чистѣи҅ бо приходимъ жрь҆твѣ ст꙯ѫ сътворимъ доушѫ мошть҆но бо ѥ҅днѣмъ҆ дь҆немъ семоу бꙑти како и҅ кꙑмъ о҅браꙁомъ а҅ште и҅маши что до врага своѥ҅го и҅стръгни гнѣвъ и҅цѣли ꙗ҅ꙁвѫ о҅трѣши враждѫ да вьꙁь҆меши цѣль҆бѫ о҅тъ трепеꙁꙑ къ жрь҆твѣ приходиши грь҆дѣ и҅ ст꙯ѣ о̑убои҅ сꙙ съкаꙁаниꙗ того приноса ꙁаколень прѣди лежи х꙯съ того дѣлма ꙁакланъ бꙑстъ и҅ почто да сь҆миритъ небесьнаꙗ҆ да и҅ а҅гг҄еломъ тꙙ сътворитъ дроуга и҅ сь вь҆сѣмь богоу съмиритъ хс꙯ъ да и҅ съ а҅гг҄елꙑ и҅ съ а҅ггель҆скомь владꙑкоѭ̑ да тꙙ съдроужитъ врага сѫшта и҅ рать҆ника своѭ̑ доушѫ вь҆да а҅ ли тꙑ съ клеврѣтомъ свои҅мъ моудиши враждѫ дръжⱕ҆ како можеши и҅ти къ мирь҆нѣи трепеꙁѣ и҅ господь҆н҄и о̑умрѣти ꙁа тꙙ не о҅тъвръже сꙙ а҅ тꙑ ни гнѣва о҅ставити клеврѣтоу своѥ҅моу хоштеши пакость бо ми рече сь҆твори великѫ и҅ ꙁѣло мꙙ прѣи҅ꙁноури да что тоу а҅ште и҅ ꙁѣло и҅маниї жладьба нь николиже тебе не распꙙ ꙗ҅коже и҅ христоса жидове нъ о҅баче и҅ тѫ самѫ крь҆вь ѭ̑же пролиꙗшꙙ на сь҆пасениѥ҆ пролиꙗвъшиимъ дастъ что семоу и҅маши тъчно решти а҅ште не о҅ставиши вражъдꙑ врагоу не томоу бо пакость҆ сътвори нъ паче себѣ о҅номоу бо многъ кратꙑ вь҆ сеи жиꙁни пакость҆ сътвори нъ и҅ себѣ беꙁ милости сътвори о҅тьвѣтъ вь҆ сѫдънъи҆ дьнь҆ ничсоже по сице ненавидитъ б꙯ъ ꙗ҅коже памꙙтива ꙁълоу чловѣка ꙗ҅ко се о҅бꙙтривъше сꙙ срь҆дьце и҅ надоувъши сꙙ доуши Слꙑши бо что рече ѥ҅гда приносиши даръ си на трѣбиште ти тоу помꙙнеши горѣ стоѧ о̑у трѣбишта ꙗ҅ко братъ твои и҅матъ на тꙙ нѣчто о҅стави даръ свои и҅ шъдъ о̑устрои҅ сꙙ съ братомъ чꙿто глагол҄еши о҅ставь҆ѭ̑ ли е҅и҆ рече сьмирениꙗ бо съ братомъ и҅ си жрътва а҅ тꙑ не и҅справиши мира томоу причꙙштаѥ҅ши сꙙ жрътвѣ нъ не раꙁоумно ти и҅справь҆е҅ниѥ бꙑстъ сътвори о̑убо о҅но прь҆воѥ ѥ҅го дѣлма жрьтва принесена бꙑстъ да и҅ тъгда насꙑтиши сꙙ добрѣ сего дѣл҄ьма бо сь҆ниде сꙑнъ бж꙯ии да състрои҅тъ наше ѥ҅сть҆ство съ богомь҆ сего дѣлма не тъчиѭ̑ самъ приде нъ и҅ насъ ѥ҅же тако творимъ своѥ҅моу и҅мени о҅бь҆штꙙ наречениꙗ блажени бо рече сь҆мираѭ̑штии ꙗ҅ко то сꙑнове божии҆ нарекѫтъ сꙙ ѥ҅же бо сътвори ѥ҅днорожденꙑи҆ сꙑнъ божии҆ се и҅ тꙑ сътвориши противѫ силѣ своѥи҆ мироу и҅сходатаи бꙑваѧ и҅ себѣ и҅ намъ сего дѣлма тꙙ и҅ сꙑна нарицаѥтъ божиꙗ сь҆мираѭ̑шта сего дѣлма вь҆ врѣмꙙ жертвꙑ ни ѥ҅дноѧ҅ же и҅ноѧ особь помꙙнѫ правь҆дꙑ нъ тъчьѭ̑ съ вь҆сѣмь҆ миръ и҅мѣти кажꙙ ꙗ҅ко вьсего бол҄е се ѥ҅стъ хотѣхъ продль҆жити слово нъ гонѣѭ̑тъ и҅ съвѣштанаꙗ вь҆немь҆ѭ̑штии҅мъ а҅ште помь҆нꙙтъ поминаимъ о̑убо си присно словеса ст꙯ꙑихъ цѣловании҆ грь҆дааго лобь҆ꙁаниа ѥ҅же къ себѣ самѣмъ се бо съплѣтаѥ о̑умꙑ нашꙙ и҅ творитъ тѣлеси ѥ҅дꙿномоу бꙑти вьсѣмъ ѥ҅лꙿма и҅ ѥ҅днои пль҆ти причꙙштаѥ҅мъ сꙙ вь҆си о̑убо сь҆лѣи҅мъ сꙙ вь҆ тѣло ѥ҅дꙿно не пльти ї дроугъ къ дроугꙋ сь҆мѣѭ̑ште нъ доушꙙ коупьно къ любь҆въноуо̑умоу сьвѫꙁоу приклоупь҆ꙗ҅ѭ̑ште сице можемъ пространо насꙑтити сꙙ прѣди лежꙙштꙙѧ трепеꙁꙑ ҅Аште бо и҅ тъмамъ правь҆дꙑ ти памꙙтиви ѥ҅смъ ꙁълоу вь҆се то беꙁ оума и҅ въ тъште и҅ ничсоже о҅ тѣхъ на съпасениѥ҆ словеси плодъ сътворити можетъ се вѣдѫште вь҆сь҆ гнѣвъ положимъ о҅чиштаѭ̑ште своѧ сь҆вѣсти и҅ съ кротостиѭ̑ и҅ тихотоѭ̑ вь҆сеѭ̑ пристѫпаи҅мъ къ трепеꙁѣ христосовѣ с н҄имже о҅тцоу слава коупно съ ст꙯ꙑи҅мъ доухомь҆ нꙑнꙗ и҅ присно и҅ вь вѣкꙑ вѣкомъ а҅минꙿ їѡ̑а҅нна ꙁлатоо̑устааго слово вь҆ великꙑ четврътъкꙿ Въ и҅стинѫ тѫжѫ о̑ужастиѭ̑ сꙑ о҅дръжимꙿ како насꙑштѫ жꙙждѫ вашего любослꙑшаниꙗ кѫѭ̑ прѣди поставь҆ѭ̑ словеси трепеꙁѫ чꙿто бѫдѫ люди селикꙑ гостꙙ и҅мже ѥ҅динъ х꙯с гонѣѥ҅тъ насꙑтити при двьрехъ бо о̑уже вь҆сего мира радость приближаа҅тъ сꙙ о҅тишиѥ господь҆нꙗ въскрь҆сениꙗ пакꙑ мꙙтетъ сꙙ жидовь҆скꙑи несь҆мꙑсль҆нъи родъ пакꙑ на пастоуха лаѭ̑тъ пꙿси пакꙑ на владꙑкѫ вѣште творꙙтъ рабі пакꙑ сь҆вѣтъ творꙙтъ ть҆мнии҆ дѣлател҄е пакꙑ и҅ю̑да поо̑учаѥ҅тъ сꙙ баꙁаконꙿноуо̑умꙋ прѣданию̑ пакꙑ готовꙙтъ жидове сь҆ребро да въ а҅дъ поустꙙтъ ѥ҅же въ мрь҆твꙑи҅хъ простъ и҅ навꙑкнѫтъ ꙗ҅ко плѣвома ѥ҅сть҆ сьмрьть҆ да сꙙ и҅стрꙙсѫтъ гроби а҅ мрьтвии҆ въперени бѫдѫтъ на вь҆станиѥ҆ пакꙑ о̑ученикъ продаѥ҅тъ и҅ ꙁаконоу вꙑкнѫвъшии҆ коупоуѭ̑тъ и҅ раꙁбои҅никъ на крь҆стѣ богословитъ нъ прѣдаѭ̑штааго слово помꙙнѣмъ что хоштете ми дати рече да а҅ꙁъ вамъ прѣдамъ ѥ҅го чꙿто хотꙙтъ дати беꙁꙋмь҆лю їю̑до о̑удавь҆ѥ҅нию̑ ѫ҅же прочѫѭ̑ тъмѫ нео̑угасимъи о҅гн҄ь цѣсарь҆ствиꙗ бж꙯иꙗ лихованиѥ҆ о҅тълѫчениѥ ст꙯ꙑи҅хъ беꙁъ вь҆станиꙗ падениѥ҆ то бꙑстъ мѣнениꙗ твоѥ҆го о҅тъ жидовъ притꙙжаниѥ что ти могѫтꙿ дати сицево ѥ҅лико ти ѥ҅стъ погꙑбнѫти ѡ̑ беꙁаконꙿниче и҅ всего ꙁьла пль҆не почꙿто сице на малѣ продаѥ҅ши небесе и҅ ꙁемнааго творь҆ца ѥ҅же на длани носитъ вь҆се ѥ҅гда владꙑкѫ си видѣ чтома и҅ многоцѣнноѥ муро на гръдѫѭ̑ ѥ҅моу главѫ видѣ лѣѥ҅мо и҅ чꙿтѫштии женѣ ꙁаꙁь҆рꙙ вь҆пиꙗ҅ше въскѫѭ пагꙋба си сего мура почто се муро не бꙑстъ продано на трехъ сьтѣхъ динарихъ и҅ дано о̑убогꙑмъ да муромъ ѥ҅же ѥ҅стъ раꙁличь҆ вонꙗми о̑устроѥ҅но и҅ хꙑтростиѭ̑ съкоупьѥ҅но трь҆мь҆ сътомъ сь҆цѣни динаремъ а҅ и҅стинꙿноѥ муро ѥ҅же о҅бонꙗ҅въше мрьтвии҆ въскръсаѭ̑тъ на трехъ десꙙтехъ сьребрьницѣхъ продаѥ҅ши не вѣси что продаѥ҅ши їю̑до о҅тъмило тꙙ ѥ҅стъ сь҆ребролюбь҆ства пиꙗ҅нь҆ство къгда ѥ҅си видѣлъ господина робомъ продаѥ҅ма къгда ли ѥ҅си навꙑкнѫлъ продаꙗти свѣтъ да тъмѫ коупиши почто ли любь҆ве похоули поꙁнаниѥ҆ почто ли лобь҆ꙁании҅мъ прѣдаа҅ниѥ твориши добрѣ ли тꙙ о҅бличаѧ и҅ꙁдалече пророкъ вь҆пиꙗ҅ше ѥ҅моуже клꙙтвꙑ о̑уста ѥ҅го пльна сѫтъ горести и҅ ль҆сти подъ ѧ҅ꙁꙑкомъ ѥ҅моу троудъ и҅ болѣꙁнь҆ ꙗ҅ко и҅ бритва и҅ꙁоштрена сътворивъ ль҆сть҆ лобꙑꙁааше владꙑкѫ си пристѫпи лобь҆жи трьпитъ ти владꙑка трь҆пѣливꙑи҆ не ꙁълааго смрада твоѥ҅го лобꙑꙁаниꙗ о̑увраштаѧ сꙙ нъ ѥ҅же ти бѣ далъ даръ и҅с твои҅хъ и҅ꙁемьѧ о̑устъ ҆Ѡ коль҆ми сь҆ребролюбь҆ство ꙁь҆ло тѣмь҆ бо о̑ученикъ а҅постоль҆ска и҅стѫвъ рꙙдоу о̑удавь҆ѥ҅нию̑ ѫ҅же приѧ҆ и҅ достои҅нѫ покаꙁа силѫ грьтань҆ и҅мже и҅ꙁидошꙙ прѣдаа҅нию̑ словеса сего же нечь҆стиваꙿго о҅ставивъше на благочь҆стива раꙁбои҅ника приведѣмъ слово ѡ̑ свѣте неи҅сповѣдимꙑи҆ тѣмъ бо раꙁбои҅никъ въскочи съ крь҆ста въ раи҆ ѥ҅же бо и҅ видѣ г꙯а посрѣдоу висꙙшта и҅ вь҆сь҆ миръ трꙙсѫштъ сꙙ страхомь и҅ сль҆нь҆це лютоѭ̑ покрꙑваѥ҅мо сꙙ жел҄еѭ̑ дьнь҆нꙑи҅ же свѣтъ бѣжꙙшть҆ и҅ съставоу чиноу своѥ҅го о҅ть҆мештѫть҆ сꙙ камениѥ҆ расѣдаѥ҅мо сꙙ видѣвъ же вь҆се то и҅ на о̑умѣ си положивъ и҅ подроуга си раꙁбои҅ника не решти не вѣдꙑ словесъ и҅ всѫ тварь҆ ѥ҅же видѣ сѣмо и҅ о҅намо ꙁꙑбьѭ̑штѫ сꙙ и҅ трепештѫштѫ посрѣдоу висꙙшта владꙑкѫ трепештѫштии҅хъ поꙁна и҅ поꙁнавъ тоу а҅биѥ вь҆ꙁьпи помꙙни мꙙ господи ѥгда придеши вь цѣсарь҆ствиѥ҅ си по и҅стинѣ бꙑстъ раꙁбои҅никъ ѥ҅днонадесꙙтааго часа дѣлател҄ь вь҆ сего бо дьне жиꙁни и҅спльни дѣло и҅ а҅ште и҅ на ѥ҅динь҆ часъ наѧтъ бꙑстъ нъ добрѣ сь҆дѣла не сътѫжи си вѣроѭ̑ не вь҆ꙁьрѣ на хоулꙑ ни ꙗ҅ꙁвꙑ жидовь҆ска о̑укорениꙗ҆ небрѣже вь҆ꙁꙙ миръ вь҆сь҆ о̑учителꙗ и҅ вь҆сего мира владꙑкѫ поꙁнавъ достои҅но дастъ поклон҄ениѥ҆ что противѫ томоу мъꙁдамъ вь҆ꙁдател҄ь любивꙑи чьстемь҆ добро дѣѭ̑штии҅мъ х꙯с раꙁбои҅ника грꙙдѫштеѥ просивъша сии прѣвеликꙑи даръ ѥ҅дномь҆ часѣ покаꙁа о҅ного рекша помꙙни мꙙ г꙯и ѥ҅гда придеши въ цѣсарь҆ствиѥ҅ си тоу а҅биѥ҆ владꙑка х꙯с о҅ть҆вѣшта рекꙑ а҅минъ глагол҄ѫ ти дь҆несь҆ съ мноѭ̑ бѫдеши въ раи҆ и҅стинно писаниѥ҆ ѥ҅же глагол҄етъ ѥ҅ште глагол҄ѫштоу тебѣ рекѫ се придохъ томоу христосоу и҅ богоу нашемоу слава и҅ покланꙗниѥ съ о҅тꙿцемъ и҅ съ ст꙯ꙑи҅мъ доухомь҆ нꙑнꙗ и҅ присно и҅ вь҆ вѣкꙑ вѣкомъ҆ а҅минъ ст꙯аа҅го оц꙯а нашего їѡ̑а҅нна ꙁлатоо̑устаа҅го слово въ свꙙтꙑи пꙙтъкъ Конь҆ча сꙙ о̑убо намъ а҅лчь҆бънꙑи троудъ конь҆ча же сꙙ крь҆стомъ кь҆де бо подоба о҅долѣния̑ конь҆цоу раꙁвѣ на побѣдь҆ницѣ конь҆чавати сꙙ побѣдникъ бо кръстъ ѥ҅дноѭ̑ о̑убо подрѫженъ присно же бѣсꙑ прогонꙙ кде бо капишта и҅ животънаꙗ҆ поустошь҆наꙗ о̑убиваниꙗ кде капиштьницꙙ и҅ нечь҆стивꙑи о҅гн҄ь о̑угасе вь҆се ѥ҅динѣмь҆ свꙙтаꙗ крьвь паде и҅ ста крь҆стъ многосиль҆наꙗ сила стрѣла невидома бꙑлиѥ беꙁвешть҆но и҅сточникъ болѣꙁни рѣшꙙ о̑укоренаꙗ слава ꙗ҅коже а҅ште несь҆вѣдь҆наꙗ҆ глагол҄ѫ и҅на о҅ христосѣ а҅ште и҅ несь҆вѣдь҆наꙗ чоудеса и҅сповѣдаѧ о̑уштрашѫ послоушаѭ̑штааго не толма о҅ тѣхъ ꙗ҅коже о҅ крь҆стѣ крашѫ сꙙ ꙗ҅коже се нѣчто рекѫ о҅тъ дѣвꙑ и҅ꙁиде їс꙯ велико чоудо бракъ прѣи҅ти и҅ ѥ҅сть҆ство съдробити нъ а҅ште бꙑ кръстъ не бꙑлъ не бꙑ съпасла сꙙ дѣлꙑ прь҆ваꙗ породънаꙗ дѣвица нꙑнꙗ же въ годъ кръста прь҆ваꙗ съпасаѥтъ сꙙ жена ветъхоѥ ꙁъло новꙑими благодатьми и҅сцѣлꙗѭ̑шти вь҆ста мрьтвь҆ць въ галилеи҆ нъ пакꙑ о̑умь҆рѣ а҅ꙁъ же кръста ради въставъ не могѫ к томоу съмрьтиѭ̑ пасти плоу и҅соусъ море богъ въ а҅лдии҆ дрѣво въ тъ дь҆нь҆ дастъ о̑успѣхъ а҅ꙁъ же приѧ҅хъ дрѣво вѣчь҆ноѥ благо ѥ҅же прии҅мъ въ корабь҆ꙗ҅ мѣсто доуховънꙑѧ пронꙑривꙑи҅хъ о҅търѣѭ̑ вльнꙑ напитани бꙑшꙙ пꙙть тꙑсѫштъ ни ѥ҅днѣмъ крь҆стьнꙑи҅мъ съложениѥ҅мъ кде о̑убо кръмь҆ѧ тоѧ и҅ꙁбꙑть҆ци Како и҅же нѣсмь҆ тоу бꙑлъ бꙑвꙑшии҅хъ тоу о҅статъкꙑ вьꙁь҆мѫ двѣ на десꙙте бо бѣста кошници о̑укроухъ о҅сталѣ малочисмень҆на бо бѣ благодѣть҆ распꙙ сꙙ христосъ и҅ присно питаѥ҅ми ѥ҅смъ и҅ насꙑштаѭ̑ште сꙙ пакꙑ просимъ и прии҅мꙿше любимъ и҅ боле ѥ҅стъ недостать҆ка беꙁъ ть҆штетꙑ бо благодѣть да хвалимъ бѫдетъ дьнь҆ сꙿ свѣтовънꙑи҆ родител҄ь ѥ҅гоже ради прочии дь҆ниѥ на веселиѥ нарекошꙙ сꙙ како послоушаи҆ дь҆несь҆ а҅дамъ съꙁъданъ бꙑстъ въ шестꙑи҆ дь҆нь҆ дьнесь҆ о҅браꙁъ божь҆ствь҆нꙑи҆ носи Дьнь҆сь мала о̑утварь въ о̑утвари състави сꙙ дь҆несь҆ кръ҆мникъ чловѣчь҆скъ добраꙗ о̑усел҄енꙑѧ привесла животъ вь҆сѣхъ животъ старѣи҅шинь҆ствоуѩи҆ дь҆несь҆ ꙁаповѣди приѧ са҅мовластънꙑѧ дь҆несь҆ и҅спаде и҅с породꙑ дьнесь҆ пакꙑ въпоуштенъ бꙑстъ ѡ̑ многоо҅браꙁь҆наа҅го дь҆ни ѡ̑ многоплачь҆нааго и҅ беꙁплачь҆нааго ѡ̑ ꙁао̑утра о҅печаливꙑи҆ вечеръ же вь҆ꙁвеселивъ Паче же не толма врѣдивъ ѥ҅лмиже и҅сцѣливъ скръбьнъ вамъ и҅сповѣдаѭ̑ сꙙ ветъхꙑѧ страсти погонꙙ слꙑша а҅дама о҅тча домꙋ и҅спадъша чловѣка породь҆нааго гражданина беꙁъ ꙁемьнааго троужданиꙗ҆ живѫшта беꙁъ дъжда кръмꙙшта сꙙ никакоже потовъ и҅ли рꙑла и҅ли троудовъ и҅ли течениꙗ на житиѥ трѣбоуѭ̑шта присно ꙁеленꙑи҅мъ дѫбиѥмъ веселꙙшта сꙙ о҅тъ цвѣтовъ въ цвѣтꙑ прѣходꙙшта о҅тъ плодовъ въ плодꙑ прѣходꙙшта вь слѣд помꙑслъ вьслѣдоуѭ̑штѫ потрѣбѫ и҅мѫшта не и҅мѫшта же добротꙑ ради видомꙑи҅хъ на что прьвоѥ҆ рѫцѣ простеръ просльꙁихъ многашди толикꙑ благꙑн҄ꙙ того видѣвъ о҅тъпадъша о҅бьшта бо бѣа҅ше страсть҆ и҅ нашего рода касаѭ̑шти сꙙ е҅гда же ли вь҆ е҅уа҅гг҄елиѧ вьꙁь҆рѣхъ и҅ доїдохъ сего дь҆ни шестꙑи҆ бо бѣ и҅ о҅нъ и҅ сь҆ погоубихъ же и҅ печали прѣмѣнихъ сꙙ и҅ свѣтълъ ѥ҅смь҆ словесемь҆ и҅ глаголѫ къ себѣ и҅ къ вамъ о҅тъбѣжа болѣꙁнь҆ и҅ печаль҆ и҅ въꙁдꙑханиѥ҆ ветъхаꙗ мимо минѫшꙙ се бꙑшꙙ вь҆са нова ꙗ҅коже бо врачевь҆стии҆ о҅троци ꙁмии҅нꙑѧ ꙗ҅ꙁвꙑ цѣлꙙтъ и҅с тѣхъ и҅ꙁемьѭ̑ште цѣль҆бь҆наꙗ бꙑлиꙗ҆ растворь҆ше винами ꙗ҅ꙁвънꙑи҅ми врѣдъ цѣлꙙште тако же и҅ съпасꙿ вь҆сꙙ ꙁьлꙑѧ винꙑ на благоѥ прѣтвори горкоѥ сладь҆ко сътворивъ чловѣчь҆ноѥ на цѣлбѫ прѣложивъ сь҆мрь҆тьноѥ стрѣкало на н҄ѫ сьвративъ дрѣвѣнꙑи҆ врѣдъ на съпасъ прѣложивъ дьнь҆ вь҆ꙁь҆мъ миръ о҅печаливꙑи҆ и҅ дь҆нь҆ о҅тъда миръ вь҆ꙁвеселивъи҆ мьнѣ не вѣроуи нъ свои҅ма о҅чима виждъ сѫштии съборъ и҅ прѣстани къ намь о̑уставь҆ꙗ҅ѧ дь҆нь крь҆стьнꙑи҆ и҅ вьси веселимъ сꙙ и҅ а҅лчамꙑ о҅тъ ꙁь҆ла и҅ о҅чиштаи҅мъ вьсе ѫ҅трьн҄еѥ и҅ вь҆нѣшь҆неѥ сице праꙁдь҆ника слово сиць веселиꙗ о҅браꙁъ мала повѣдаѭ̑ кръ҆стънꙑѧ силꙑ чоудеса вь҆ꙁь҆ри на крѫгъ вь҆сел҄енꙑѧ колико вьсии и҅ колико градъ колико мѣстъ колико ѧ҅ꙁꙑкъ колико о҅стровъ колико рѣкъ колико примориꙗ колико родовъ и҅ странъ и҅ їнострань҆никъ ти вь҆си крь҆ста ради а҅лꙿчѫтъ того силоѭ̑ врагꙑ распь҆нъше и҅ раꙁдроушаѥ҅тъ сꙙ ноштъ мноꙁѣмъ и҅ не раꙁдроушаа҅тъ сꙙ а҅лчь҆бънꙑи троудъ и҅ нꙑнꙗ почто сь҆нидохомꙑ сꙙ вь҆си слꙑшатъ нѣчто о҅ крь҆стѣ и҅ напльнꙗѥ҅мꙑ цръкве и҅ дроугъ дроуга порѣѥ҆ потꙙште сꙙ троуждаѭ̑ште сꙙ прѣдъ сѫдиꙗ҅ми многашꙿди прѣдъстолиꙗ съподобь҆ꙗ҆ѥ҅ми прѣдъ їсоусомъ же сладь҆цѣ стоѧ҅ште пон҄еже їс꙯ стоꙗ҆ насъ ради да ставитъ ꙁълоу течениꙗ чꙿто о̑убо сътвори сꙙ дь҆несь҆ да не просто бо насъ прѣтекѫтъ дьни сего чоудеса мѣсꙙчꙿно о̑убо бѣа҅ше и҅ само то къ о̑утроу и҅ веденъ бꙑстъ съвꙙꙁанъ рѫкама въ преторъ пилатовъ слѣпꙑи҅хъ цѣльбь҆нѣи хромꙑи҅хъ врачъбь҆нѣи҆ и҅ прь҆сти ѫ҅ꙁами сътврьждени бѣа҅хѫ вѣжди съꙁъдавъшии҆ и҅ цѣл҄ител҄ь ѥ҅стъствънъї дръжимъ бѣа҅ше не конꙿчати своѥго хꙑтрость҆нааго дѣла то ли господеви о҅тъдаѥ҅те сьвꙙꙁанъ бꙑстъ вꙙжꙙи҆ въ о҅блацѣхъ водъ и҅ рѣшꙙи сь҆пꙙтꙑѧ мѫжь҆ствомъ и҅же плѣнꙿникомъ о҅ставь҆ѥ҅ниѥ даѧ сь҆вꙙꙁанъ бꙑстъ и҅же лаꙁара раꙁдрѣши о҅тъ ѫ҅ꙁъ сьмрьтьнꙑи҅хъ веденъ бꙑстъ вь҆ ть҆мницѫ и҅же несь҆вѣдънꙑи҅ми а҅гг҄елꙑ о҅рѫженось҆ствоуѥ҅мъ и҅же небо прѣстолъ и҅мꙑ и҅ трь҆пѣѣ҅ше влѣкомъ творьць҆ о҅тъ твари ꙁъдател҄ь о҅тъ ꙁъданиꙗ творь҆ць҆ о҅тъ сътворенааго что о̑убо о҅ сихъ что бꙑстъ и҅ ти рече не вьнидошꙙ вь҆ тьмницѫ да не о҅скврьнꙙтъ сꙙ нъ да ꙗ҅дꙙтъ великъ дь҆нь҆ ѡ̑ великааго беꙁакониꙗ о̑убои҅ бесправь҆дь҆нꙑи творꙙтъ и҅ вь҆ ть҆мницѫ вь҆нити о҅тъмештѫтъ сꙙ хранꙙште сꙙ не о҅скврь҆нити и҅же о̑уже о҅скврь҆н҄ении҆ о҅вь҆цеѭ о҅вь҆цѫ раꙁараѭ̑ште о҅жидаа҅ше о̑убо сѫда вь҆сеѧ вьсел҄енꙑѧ сѫдии҆ о҅жидааше сь҆вѣдѣтел҄ь доушънꙑи҆ сь҆вѣдѣтел҄ь ꙁъдавꙑи҆ и҅ сѫдимъ и҅ чловѣци о̑убо сѣдѣа҅хѫ сѫдꙙште б꙯ъ же стоꙗ҅ше и҅ стоѧ҆ млъчаа҅ше прѣдъ двьрьми чловѣчъскꙑи҅ми стоѧ небесь҆нꙑи҅хъ двьрии владꙑка въпраша пилатъ васнь҆ жидовъ чловѣколюбивѣи҆ что ли рекѫ васнь҆ покажѫтъ сътворенаа҆ и҅стинѫ коѥ҆ о҅глаголаниѥ носите о҅ чловѣцѣ семъ кꙿто и҅матъ б꙯а винна сътворити поноуждаѥ҅мъ ѥ҅смъ пилатово глаголати їсоусъ бо мль҆читъ не словесъ недовѣдꙑ слово нъ ѥ҅да о҅тъвѣтомъ раꙁоритъ кръстънꙑи҆ вѣнь҆цъ то и҅мѣниꙗ҅ ли въсхотѣ небрѣгꙑи и҅мѣниꙗ҆ домовъ ли штоуждии҅хъ и҅же ни мѣста и҅мꙑ кде главѫ подъклонити богатьства ли и҅же и҅ своѧ о̑ученикꙑ до поꙗ҅са о҅бнаживъ о҅слꙙте не и҅мꙑ штоужде поѧ о҅слꙙ да вашꙙ дѣти благословитъ рьцѣте винѫ сътворите въ правь҆дѫ ли погоубисте о҅тъвѣшташꙙ ѥ҅моу жидове а҅шти сь не бꙑлъ ꙁълодѣи҆ то не бꙑхомꙑ ти ѥ҅го прѣдали великъ дѣлъ о̑҄укаꙁъ беꙁъ о̑устава о҅ть҆вѣтъ повѣждъ ꙁь҆ль и҅ не твори лѫкъ послоушникомъ глагола и҅мъ пилатъ пои҅мѣте вꙑ и҆ и҅ по ꙁаконоу вашемоу сѫдите доброраꙁоумивъ сѫдии҆ о҅тъложи тꙙжесть на жидовъскꙑ главꙑ вꙑ пои҅мѣте ꙁь҆ли о҅бь҆шть҆ника глаголашꙙ ѥ҅моу жидове намъ не достои҅нно ѥ҅стъ погоубити ни ѥ҅дного же како о̑убо о̑убисте и҅саиѭ̑ како ꙁахариѭ̑ како коѥ҅гождо о҅тъ пророкъ нь҆ нѣстъ намъ о̑убити не пон҄еже сьвѣтовати нъ пон҄еже не мошти о̑уже бо бѣахѫ такоѧ власти роумꙑ о҅тънꙙти раꙁараѥ҅тъ сꙙ о̑убо ꙁаконъ оуже чрьниломъ лежꙙ дѣлꙑ же праꙁдь҆ноуѧ раꙁори же и҅ сьвꙙꙁанꙑи їс꙯ пилатъ же а҅ꙁъ ни ѥ҅дноѧ же винꙑ о҅брѣтаѭ̑ вь҆ н҄емь҆ не тꙑ тъчь҆ѭ̑ ѡ̑ пилате нъ ни жидове нъ ни слѣпии҆ ни мрьтвии ни сльнце ни лоуна ни о̑утварь҆ ни правь҆дь҆нии҆ вь҆си пророци и҅ мѫченици глагол҄ꙙ пророкъ и҅же грѣха не сътвори ни о҅брѣте сꙙ ль҆сть҆ въ о̑устѣхъ ѥ҅го вь҆си съ пилатомъ глагол҄ѫтъ правь҆дънꙑи приносꙙште нарокъ ѥ҅дини же сѫпротивꙙтъ сꙙ жидове кричемъ пь҆рꙙште сꙙ и҅ плиштемъ хотꙙште и҅стинѫ посѣнити и҅ їсаи҅їно и҅ꙁвѣштаѭ̑ште о҅жидахъ сътворити вино сътвори же трь҆ниѥ҆ а҅ не правь҆дѫ нъ кричъ поустошънъ виноградъ жидовъскъ плодъ приносꙙ кричъ вьн҄егдаже то сꙙ творѣꙿше и҅ пилатъ ни глаголати ни слꙑшати можааше съкоупь҆ѥ҅нааго ради мꙙтежа и҅ ѫ҅собица мꙑшлꙗа҅ше бꙑти Поусти бо к н҄емꙋ жена ѥ҅го добропомошть҆ница поо̑уштаѥ҅ма мѫжа въꙁдръжꙙшти ничꙿтоже тебѣ и҅ правь҆дивоуо̑умоу томоу глагол҄ѫшти а҅ште можеши о҅тъпоусти и҆ а҅ште ли не можеши самъ сꙙ гоноꙁи тъчь҆ѭ̑ не глагол҄ѫшти дауи҅дова словесе не погоуби сь҆ нечь҆стивꙑи҅ми доушꙙ моѥ҅ѧ и҅ съ мѫжи кръвь҆нꙑи҅ми живота своѥ҅го ничꙿтоже тебѣ и҅ правь҆дивоуо̑умоу о҅номоу много бо пострадахъ ѥ҅го ради вь҆ сь҆нѣ и҅нъ їѡ̑сифъ вь҆ сьнѣхъ и҅стинѫ видꙙшти жидовъскомъ кричемъ сѫпротивь҆ сь҆вѣдѣтел҄ьствоуѭ̑шти лѣпо бо и҅мъ бѣ женоѭ̑ побѣжденомъ бꙑти о҅долѣ и҅мъ раа҅вь҆ блѫдница о҅долѣ и҅мъ кръвоточиваꙗ о҅долѣ ханаанꙑн҄и и҅ нꙑнꙗ пакꙑ жена на н҄ꙙ крѣпитъ сꙙ о҅тъвѣшташꙙ же ѥ҅моу жидове мꙑ ꙁаконъ и҅мамъ и҅ по ꙁаконоу нашемоу длъжь҆нъ ѥ҅стъ о̑умрѣти кꙑи҆ ꙁаконъ кꙑи҅ми словесꙑ и҅ꙁвѣштаѥ҅мъ васнь҆ почьтенꙑи҅ми дь҆несь҆ а҅кꙑ о҅вь҆чꙙ на ꙁаколениѥ҆ веденъ бꙑстъ и҅ а҅кꙑ а҅гнь҆ць҆ бе ꙁълоби прѣдъ стригѫштии҅мъ ѥ҅го беꙁ гласа тъ не о҅тврьꙁетъ о̑устъ свои҅хъ о҅тъ беꙁаконии людии҆ мои҅хъ веденъ бꙑстъ на сь҆мрь҆ть҆ сиѧ҆ о҅брѣтаѭ̑ потрѣбьнꙑ тѣмъ сьлогꙑ и҅нь҆жде же никдеже и҅соуса въ правь҆дѫ о̑убиваѥ҅ма вь҆ниде пилатъ въ претории҆ попоуштаѧ ꙗ҅рости жидовь҆стѣ о̑угасити покоушаѧ҅ сꙙ нео̑угасимꙑи҆ пламъ вь҆ниде и҅ и҅ꙁиде паче о҅гн҄ь въжеже и҅ꙁиде бо и҅мꙑ и҅соуса вѣнь҆чана и҅ въ багрѣницѫ о҅бль҆чена о̑уже побѣждьша о̑уже въ о҅браꙁꙿ цѣсарь҆скъ о҅бль҆чена творимоѥ҅ же бꙑвааше на о̑укоръ прить҆ча же бѣаа҅ше по ѥ҅стьствоу цѣсарь҆ства ꙗ҅коже и о̑убо видѣшꙙ ѥ҅гоже многашди видѣшꙙ ѥ҅гоже не видѣшꙙ николиже ѥ҅гоже присно видꙙште въжиꙁаѭ̑тъ сꙙ свои҅мъ жегоми о҅гн҄емъ о̑унꙙтъ бо да бꙑшꙙ о҅гн҄емъ и҅ꙁгорѣли въꙁдвигошꙙ и҅хъ содомъскꙑи҆ кричъ въꙁдвигошꙙ и҅ въсхꙑтишꙙ сꙙ вь҆ꙁми вь҆ꙁми распь҆ни того цѣсара ли хоштете вашего да распь҆нѫ не и҅мамꙑ цѣсарѣ раꙁвѣ к҄есара рѣшꙙ о҅тъметаниѥ беꙁ гон҄ениꙗ беꙁбожь҆ство съ е҅гуптъскꙑи҅мъ ꙁъломъ се ли боꙁи твои҆ и҅ꙁдраи҅лю въꙁведъшии҅ тꙙ о҅тъ е҅гупта не и҅мате ли цѣсара роꙁвѣ к҄есара кꙿто вꙑ о̑убо веде по поустꙑн҄и кꙿто ли кръми кога привъпиваѥтъ мѡӱсии глагол҄ꙙ г꙯ь цѣсароуѧи҆ вь҆ вѣкꙑ и҅ на вѣкꙑ и҅ ѥ҅ште Да ѥ҅лма же о̑убо о҅тъвръгосте сꙙ своѥ҅го цѣсара прѣбѫдѣте о̑убо нецѣсароуѥ҅ми работь҆нꙑи ꙗ҅ръмъ вѣчь҆нꙑи҆ влачꙙште се до шестаа҅го часа твори сꙙ видимꙑ же и҅ о҅статъчьнѫѭ̑ чꙙсть҆ дь҆ни вь҆сь҆ бо ѥ҅стъ ст꙯ъ поѧ҅шꙙ и҅ вѣнь҆чана которꙑи҅мъ трьниѥ҅мъ жидовъсками мъꙁдами о҅жидахъ сътворити ми вино сътвори же трьниѥ҆ ꙁао̑ушенъ бꙑстъ тепенъ быстъ ранꙑ приѧ нь ничимꙿже сꙙ посрами стани съ їсоусомъ и҅ виждъ б꙯а о҅ного о҅чима что бо тъ рече г꙯и кто вѣрова слоухоу нашемоу видѣхомꙑ и҆ и҅ не и҅мѣа҅ше вида ни добротꙑ нъ видъ ѥ҅го бечь҆сть҆нъ и҅ꙁчаꙁаѧ паче сꙑновъ чловѣчъ Не и҅мѣѣ҅ше ли добротꙑ вь҆сѣкоѧ добротꙑ хꙑтрь҆ць҆ плакаа҅ше бо жидовъска ꙁъла чловѣкъ въ ꙗ҅ꙁвѣ сꙑ и҅ вѣдꙑ трь҆пѣти болѣꙁнь҆ чловѣкъ не богъ чловѣкъ бо бѣа҅ше а҅ не богъ ꙗ҅ꙁвѣѥ҅мꙑи҆ кто о̑убо тъ многоболѣꙁнь҆нꙑи҆ и҅ многотроудънꙑи҆ и҅ о҅тъ вь҆сѣхъ мештемъ ѥ҅да како и҅ по правь҆дѣ ѥ҅же страждетъ тъ грѣхꙑ нашꙙ носитъ и҅ ꙁа нꙑ болѣꙁнь҆ приѥ҅мь҆ѥ҅тъ а҅ꙁъ ни ѥ҅дноѧ же винꙑ о҅брѣтаѭ̑ о҅ чловѣцѣ семь҆ нь не стꙑди сꙙ о̑укорънꙑми благꙑнꙗми толико пострадавъ прѣбꙑ бестрасть҆нь҆ ꙗ҅ꙁвенъ бꙑстъ о҅пл҄ьвавань҆ бечь҆стиꙗ приѧ и҅ самъ прѣбꙑваатъ чъсть҆нъ славь҆нъ съгрѣшаѭ̑штии҅хъ и҅же нѣкто рече и҅мъ и҅саиꙗ҆ и҅ мꙑ мнѣхомꙑ и҅ въ болѣꙁни и҅ ꙗ҅ꙁвѣ и҅ въ о҅ꙁьл҄ении҆ тъ же ꙗ҅ꙁвьнъ бꙑстъ грѣхъ ради нашихъ и҅ въ болѣꙁни бꙑстъ беꙁаконии҆ ради нашихъ да и҅ тъ ли о̑убо и҅ мꙑ ꙗ҅ꙁвени и҅мъ ꙗ҅ꙁвоѭ̑ ѥ҅го и҅цѣлѣхомꙑ мрь҆твь҆ць мрь҆твь҆цемъ врачъ ꙗ҅ꙁвенꙑи҆ многоболѣꙁньнꙑи҅мъ чловѣкомъ сѫпротивъно ѧ҅ꙁи бꙑлиѥ нъ доколѣ наше бестрастиѥ҆ ль҆стиши ѡ̑ чловѣче рьци ꙗ҅вь҆ѥ҅нѣ и҅штемоѥ а҅кꙑ о҅вь҆чꙙ на ꙁаколень҆ѥ веденъ бꙑстъ и҅ а҅кꙑ а҅гнь҆ць҆ благо о҅вь҆чꙙ ꙁъломъ сокачиꙗ҅мъ о҅тъдано ꙁакалаѥ҅тъ сꙙ ѡ̑ жидове о҅вь҆цꙙ не стриꙁѣте а҅ште ли стрижете поштꙙдите о҅вь҆цꙙ благъ плодъ приносꙙштоу ведоми же бѣа҅хѫ и҅ и҅ни сь҆ н҄имъ ꙁълодѣа дьва приходитъ бо намъ слово къ десꙙтоуо̑умоу часоу дь҆ни Да никтоже своѥѧ жиꙁни о҅сѫждаѥ҅тъ и҅ хотѣхъ о̑убо прѣстѫпити повѣсть҆ пон҄еже многашди ѭ̑ повѣдовахъ вамъ виждѫ же раꙁбои҅ника присно мꙙ ноудꙙшта и҅ нѣ чоудо не бо нъ и҅ породънꙑѧ двь҆ри приноуди хꙑтро о҅тъ насъ съпасъ прѣвративъ стоꙗ҅ше на крь҆стѣ а҅гнь҆ць҆ и҅ два вль҆ка нъ о҅вꙑ прѣбꙑ на ꙁеми нравомъ о҅въ же о̑уже прѣмѣнꙗаше сꙙ помꙙни мꙙ глаголꙙ ѥ҅гда придеши въ цѣсарь҆ствии своѥ҅мъ ѡ̑ силꙑ и҅соусовꙑ раꙁбои҅никъ о̑уже пророкъ о҅тъ кръста проповѣдаѧ҆ помꙙни мꙙ г꙯и ѥ҅гда придеши вь҆ цѣсарьствии твоѥ҅мъ чꙿто бо видиши цѣсарь҆скоѥ ѡ̑ раꙁбои҅ниче ꙁао̑ушаниѥ҅ ли пль҆ваниѥ҅ ли гвоꙁдиѧ҅ ли и҅ли дрѣво и҅ жидовъскаа прѣтꙑканиꙗ и҅ о̑уже вои҅номъ лѫштѫ о҅бнажаѥ҅мѫ нъ виждѫ рече того а҅гг҄елꙑ о҅крь҆сть҆ стоѧштꙙ виждѫ сль҆ньце бѣжꙙште прѣвѣсѫ раꙁдираѥ҅мѫ ꙁемьѭ̑ трепештѫштѫ мрътвь҆цꙙ о̑уже бѣжати поо̑учаѭ̑штемъ сꙙ їсоусъ вь҆сꙙ приѥ҅мь҆ѧ҆ и҅же и҅ къ ѥ҅диноуо̑умꙋ того ради на десꙙте часоу пришъдъшии҅мъ то жде давъ динарио҅нъ а҅минъ а҅минъ глагол҄ѫ ти прии҅ми и҅ тꙑ а҅минъ ѡ̑ раꙁбои҅ниче и҅же дьнь҆сь раꙁбои҅никъ дь҆несь҆ сꙑнъ дь҆несь҆ съ мноѭ̑ бѫдеши въ породѣ а҅ꙁъ тꙙ и҅ꙁгънавꙑи҆ въвождѫ и҅же породънꙑѧ҆ двь҆ри ꙁатворивъ и҅же копь҆ѥ҅мъ пламѣнꙑи҅мъ о҅стѣнивъ а҅ште бо а҅ꙁъ да не вь҆ведѫ прѣбѫдѫтъ двь҆ри ꙁатворенꙑ грꙙди ѡ̑ раꙁбои҅ниче диꙗ҅вола раꙁбивъ и҅ надъ тѣмь҆ вѣнь҆чанъ чловѣка видѣвъ и҅ богоу сꙙ поклонивъ о҅рѫжиѥ прѣждьн҄еѥ повръгъ вѣрноѥ҅ же прии҅мъ сим же сице и҅мѫштемъ и҅ всѣмъ свѣтимомъ о҅тъ въꙁдоуха о̑убо сль҆нь҆це о҅тъ садовъ же дрѣво о҅тъ жидовъ же ꙁлъчь҆ о҅тъ тъкании҅ же риꙁа не раꙁдь҆ранаа о҅тъ морѣ же баръгъ о҅деждънꙑи҆ о҅тъ роудъ же и҅ желѣꙁнии лѫшта же и҅ гвоꙁдии҆ и блиꙁнь҆чьнꙑи҅ма и҅сточь҆никома крьви и҅ водѣ и҅ꙁлиꙗ҅нома съпасъ своѥ творѣꙗ҅ше о҅тче о҅стави и҅мъ грѣхъ которꙑи҅мъ о҅стави е҅линомъ ли жидовомъ ли странънꙑи҅мъ ли и҅ноплемень҆никомь҆ ли вь҆сѣмъ просто ѥ҅дноѭ̑ бо рече и҅ прісно дѣло творитъ сꙙ дѣї ли о҅ рать҆ницѣхъ ѥ҅динѣхъ рече о҅стави по вь҆са лѣта глагол҄етъ и҅ присно глагол҄етъ и҅ хотꙙи҅ приѥ҅мь҆ѥ҅тъ сьнидошꙙ сꙙ вь҆си въ претории пилатовъ чꙿто глагол҄ѫште вѣмꙑ ꙗ҅ко ль҆сть҆ць҆ о҅нъ рече ѥ҅ште живъ сꙑ ꙗ҅ко по трехъ дьнехъ въстанѫ ꙁѣло ли вѣси ꙁѣло ли помниши ꙗ҅ко вь҆станетъ о̑утврь҆ждаѥтъ гробъ мнѣ бо о̑утврьждаѥ҅ши блюди мрьтвьца да не о̑убѣжи и҅мате ли рече стражѫ и҅дѣте о̑утврьдите ꙗ҅коже вѣсте о̑убисте ꙗ҅коже вѣдѣсте о̑устрои҅те ꙗ҅коже вѣсте стрѣꙁѣте а҅ште да не бꙑсте хранили мнѣ винѫ словесь҆нѫѭ̑ о҅ставили бꙑсте нꙑнꙗ же вамъ прѣдаѭ̑ самѣмъ ѥ҅гда о̑убо живъ бѣ о̑у васꙿ дръжимъ бѣ ѥ҅гда же о̑убиѥ҅нъ бꙑстъ вь҆сѣхъ васъ о̑утаѥ҅нъ прѣбѫдѣмꙑ о̑убо бьдꙙште не сьпꙙште да глѫбокꙑи сънъ жидовь҆скъ видимъ и҅ сь҆ небесь҆нꙑи҅ми вои҅нъствꙑ праꙁдъноуѥ҅мъ о҅ христосѣ їс꙯ѣ г꙯и нашемъ ѥ҅моуже слава и҅ дръжава нꙑнꙗ и҅ присно и҅ вь҆ вѣкꙑ вѣкомь а҅минъ їа҅нна а҅рхие҅пискоупа костантинꙗ града ꙁлатоо̑устаꙿго о҅тъ съкаꙁаниꙗ е҅уагг҄ель҆скааго ѥ҅же отъ матѳеѧ на о̑утриꙗ ѥ҅стъ по пꙙть҆цѣ събърашꙙ сꙙ а҅рхие҅реи҆ и҅ фарисеи къ пилатоу глагол҄ѫште помꙙнѫхомъ ꙗ҅ко онъ ль҆сть҆ць҆ ѥ҅ште живъ сꙑ глагола ꙗ҅ко по трь҆хъ дь҆нехъ вь҆станѫ повели о̑убо о̑утврь҆дити гробъ до третиꙗ҅го дь҆не ѥ҅да како пришъдъше о̑ученици ѥ҅го ноштиѭ̑ о̑украдѫтꙑ и҆ и҅ рекѫтъ людемъ ꙗ҅ко въста и҅ꙁ мрътвꙑхъ и҅ бѫдетъ послѣдь҆нꙗꙗ прѣль҆сть҆ горши прьвꙑѧ Въсѫдоу прѣль҆сть҆ сама сꙙ о҅слѣпь҆ꙗ҅ѥ҅тъ и҅ не хотꙙшти и҅стинѣ помагаѥ҅тъ съмотри же подоба вѣровати ꙗ҅ко о̑умь҆рѣ и҅ ꙗ҅ко погребенъ бꙑстъ и҅ ꙗ҅ко въста и҅ то вь҆се врагъ дѣлꙗ бꙑваатъ виждъ о̑убо словеса си сь҆вѣдѣтел҄ьствоуѭ̑шта о҅ всемъ томь҆ Помꙙнѫхомꙑ ꙗ҅ко ль҆сть҆цъ о҅нъ рече ѥ҅ште живъ сꙑ да о̑умрълъ ѥ҅стъ о̑убо по трехъ дь҆нехъ въстанѫ повели о̑утврь҆дити гробъ да и҅ погребенъ ѥ҅стъ ѥ҅да како придѫтъ о̑ученици ѥ҅го и҅ о̑украдѫтꙑ и҆ да о̑убо а҅ште гробъ ꙁапечатьлѣѥ҅тъ сꙙ не бѫдетъ прокаꙁь҆ства никоѥ҅гоже да и҅ бес пь҆рꙙ о̑убо о̑укаꙁаниѥ вь҆скрѣсь҆ноѥ о҅ н҄емꙿже вꙑ продлъжисте рѣчъ пон҄еже бо печать҆лѣсте не бꙑ никоѥ҅гоже прокаꙁь҆ства да а҅ште не бꙑ ниѥ҅дꙿногоже прокаꙁь҆ства то о̑уже въста а҅вѣ и҅ бес пь҆рꙙ виждъ како и҅ не хотꙙште троуждаѭ̑тъ сꙙ о҆ о̑уи҅ставьѥ҅нии҆ и҅стинь҆нѣѣмъ тꙑ же ми съмотри о̑ученикꙑ любꙙштꙙ и҅стинѫ како глагол҄емꙑи҅хъ о҅тъ врагъ ничꙿсоже съкрꙑваѭ̑тъ а҅ште и҅ о̑укорьнаꙿ глагол҄ѫтъ се бо и҅ ль҆сть҆ца и наричѫтъ и҅ не млъчꙙтъ ти того се же покаꙁаѥ҅тъ и҅ о҅нѣхъ боуѥ҅стъ и҅ сихъ беꙁь҆лобънꙑи и҅ любꙙштии и҅стинѫ о҅браꙁъ пон҄еже ни съмрь҆тиѭ̑ гнѣва о̑уставишꙙ достои҅нъно же и҅ о҅ного вь҆ꙁискати кде глагола по трехъ дь҆нехъ въстанѫ не бо о҅брꙙштетъ никтоже тако а҅вѣ и҅ꙁвѣштана нъ їѡ̑нина ѥ҅стъ притъча ꙗ҅коже вѣдѣа҅хѫ глагол҄емаꙗ҆ и҅ хотꙙште ꙁъло творꙗа҅хѫ что о̑убо пилатъ и҅мате ли стражѫ о̑утврь҆дите ꙗ҅коже вѣсте и҅ о̑утврь҆дишꙙ печатлѣвъше гробъ съ стражь҆ми не да вои҅номъ ѥ҅днѣмъ печать҆лѣти ꙗ҅коже о̑увѣдѣвъ о҅ н҄емь не хотѣа҅ше с н҄ими причꙙстити сꙙ нъ гонеꙁноути и҅хъ хотꙙ и҅ то творитъ и҅ рече вꙑ ꙗ҅коже хоштете печать҆лѣи҅те да не дроугꙑѧ и҅мате виновънꙑ творити а҅штишꙙ бо ѥ҅дꙿꙿни вои҅ни печать҆лѣли могли бꙑшꙙ глаголати а҅ште и҅ льжа и҅ непрѣпь҆рива словеса глагол҄емаꙗ нъ о҅баче же ꙗ҅коже и҅ при и҅нѣхъ не стꙑдѣа҅хѫ сꙙ тако же и҅ о҅ семъ бꙑшꙙ глаголали ꙗ҅ко вои҅ни тѣло давъше о̑украсти подашꙙ о̑ученикомъ и҅ о҅ въскръсении сълъгати слово нꙑнꙗ же ти сами о̑утвръждъше ни того могѫтъ глаголати видиши ли колꙿми ти спѣшꙙтъ о҅ и҅стинѣ и҅ не хотꙙште не бо нъ ти придошꙙ ти просишꙙ ти печатьлѣшꙙ съ стражеѭ̑ ꙗ҅коже дроугъ дроугоу бꙑти клеветаремъ и҅ о҅бличител҄емъ цѣ и коли о̑убо о̑украли бꙑшꙙ въ сѫботѫ и҅ како не бо бѣа҅ше лѣтиѭ̑ пристѫпити а҅ште ли и҅ ꙁаконъ прѣстѫпили бꙑшꙙ како о̑убо сь҆мѣа҅хѫ и҅же толь҆ страшиви пристѫпити како ли приноудити можаꙿхѫ что же глагол҄ѫште что ли творꙙште кꙑи҅мъ ли поо̑уштениѥ҅мъ стоꙗ҅ти хотѣахѫ ꙁа мрь҆твь҆ца коѥ҅га о҅тъданиꙗ чаѭ̑ште о҅тъ н҄его коѥ҅го о҅тъ мь҆штениꙗ ѥ҅ште жива видѣвъше сь҆вꙙꙁана бѣжашꙙ и҅ по о̑умрътвии҅ ли хотѣа҅хѫ ꙁа н҄ь дръꙁовати а҅ште да не бꙑ въсталъ то како то ѥ҅стъ раꙁоумѣти ꙗ҅коже тако хотѣа҅хѫ сълъгати въскръсению̑ не бꙑвъшоу си рѣчъ о҅тъ того много о҅ въскрьсении и҅мъ глагола и҅ чꙙсто глаголааше ꙗ҅коже и҅ сами и҅ сии рѣшꙙ ꙗ҅ко по трь҆хъ дь҆нехъ въстанѫ да а҅ште о̑убо не бꙑ въсталъ ꙗ҅вѣ ꙗ҅коже а҅кꙑ прѣль҆штени сии и҅ противѫ цѣлѣ странѣ о҅ н҄емъ борѫште сꙙ и҅ беꙁ домоу и҅ беꙁ града бꙑвъше о҅тъвръгли сꙙ ѥ҅го бꙑшꙙ и҅ не бꙑшꙙ такоѧ рачили ѥ҅моу въꙁложити славꙑ а҅кꙑ прѣль҆штени и҅ вь҆ сетьнꙑѧ бѣдꙑ того ради въпадъша въ бѣдꙑ а҅ ꙗ҅коже не бꙑшꙙ могли того сълъгати а҅шти не бꙑло въстаниѥ се ни слова трѣбоуѥ҅тъ чим бо пъваѭ̑ште хꙑтростиѭ̑ ли словесънѫѭ̑ нъ вь҆сѣхъ бѣа҅хѫ грѫбь҆ши нъ богатъствомъ ли нъ ни жъꙁла ни о҅ноуштꙙ и҅мѣа҅хѫ нъ доброродь҆ствомъ ли нъ о̑убоꙁи и҅ о҅тъ о̑убогъ нъ о҅ть҆чь҆ствомъ ли великомъ нъ о҅тъ мѣстъ бѣа҅хѫ ненарочитъ нъ множь҆ствомъ ли свои҅мъ нъ не бѣа҅ше и҅хъ бол҄е ѥ҅дного на десꙙте и҅ ти же распрашени нъ о҅бѣштании҅ ли о̑учител҄евꙑ нѣкоторꙑи҅ми а҅шти бо не въсталꙿ то ни та хотѣа҅хѫ и҅мъ вѣрьна бꙑти како ли можаа҅хѫ сътрь҆пѣти народоу бѣсꙙштоу сꙙ ѥ҅ли бо връховь҆н҄и їхъ вратарицꙙ женꙑ словесе не сътрь҆пѣ и҅ прочи и҅ же вь҆си съвꙙꙁана тъчьѭ̑ о̑уꙁь҆рѣвъше раꙁбѣгошꙙ сꙙ како о̑убо о̑умꙑслили бꙑшꙙ на коньцꙙ вь҆сел҄енꙑѧ тешти и҅ въсадити сътвореноѥ слово о҅ въскръсении҆ ѥ҅ли бо о҅въ противѫ женъскꙋ прѣштению̑ не сътръпѣ о҅въ же прѫтивѫ вѫꙁѣ како можаахѫ противѫ цѣсаремъ и҅ кнꙙꙁемъ и҅ народомъ стати и҅жде мечи и҅ сковрадꙑ и҅ пешти и҅ бечисмень҆нꙑѧ по вь҆сꙙ дь҆ни сьмрьти а҅ште да не бꙑшꙙ въставъшааго насꙑтили сꙙ намановениꙗ толика ꙁнамениꙗ бꙑшꙙ и҅ толика чоудеса и҅ ничъсоже сꙙ о҅ть҆ тѣхъ о̑устꙑдѣшꙙ жидове нъ распꙙшꙙ сътворь҆шаа҅го а҅ тѣмь ли хотѣа҅хѫ простѣ бесѣдоуѭ̑штемъ вѣровати о҅ вь҆стани нѣстъ то тако нѣстъ нъ въскръсъшаа҅го сила то сътвори съмотри же ми ꙁълодѣи҅ство и҅хъ рѫжь҆ноѥ҆ помꙙнѫхомъ рѣшꙙ ꙗ҅ко глагола ль҆сть҆цъ о҅нъ ѥ҅ште живъ сꙑ по трехъ дь҆нехъ въстанѫ да а҅ште ль҆сть҆цъ бѣ и҅ лъжеѭ̑ прѣлиштаа҅ше что сꙙ бои҅те и҅ риштете и҅ толико спѣшениѥ творите бои҅мъ сꙙ рѣшꙙ ѥ҅да како о̑украдѫтꙑ и о̑ученици ѥ҅го и҅ прѣль҆стꙙтъ многꙑѧ и҅ тоже ꙗ҅ви сꙙ не и҅мꙑ съпроста слова нъ о҅баче ꙁълъ любопь҆рива бꙑваѥ҅тъ и҅ бе стоуда и҅ бесловънꙑи҅ми начинаѥ҅тъ и҅ до третиꙗ҅го дь҆не повелѣшꙙ о̑утврь҆дити а҅кꙑ о҅ о̑уставѣхъ борѫште сꙙ и҅ хотꙙште покаꙁати и҅ прѣдъ симъ ль҆сть҆ца сѫшта и҅ до гроба ꙁъль продлъжаѭ̑тъ того дѣлꙗ скорѣѥ҆ въста да не рекѫтъ сълъга и҅ о̑украденъ бꙑстъ се бо грѣха не и҅мѫтъ ѥ҅же скорѣѥ҆ въстати а҅ ѥ҅же поꙁдѣѥ ꙁаꙁора бꙑ пль҆но бꙑло не бо нъ а҅шти не тъгда въсталъ сѣдꙙштемъ тѣмь тоу и стрѣгѫштемъ нъ о҅тъшъдъшемъ по трь҆хъ дьнехъ и҅мѣли бꙑшꙙ что о҅тъвѣштавати и҅ глаголати а҅ште и҅ нераꙁоумь҆нѣ того ра҅ди вари лѣпо бо бѣа҅ше сѣдꙙштемъ и҅мъ и҅ стрѣгѫштемъ бꙑти въстанию̑ да и҅ въ трьхъ о̑убо дьнехъ ѫ҅трь҆ подоба бꙑти а҅ште ли мимошъдъшемъ и҅ о҅тъшъдъшемъ бѫдѫтъ стражемъ хотѣа҅ше ꙁаꙁорь҆но дѣло бꙑти того ради и҅ печати прости ꙗ҅коже хотѣа҅хѫ и҅ вои҅ни присѣдѣа҅хѫ и҅ не рождаа҅хѫ въ сѫботѫ то творꙙште и҅ дѣлаѭ̑ште нъ на ѥ҅дꙿно тъчь҆ѭ̑ ꙁь҆рѣа҅хѫ на своѥ҆ пронꙑрь҆ство ꙗ҅коже тѣмь҆ да о҅делѣѭ̑тъ ѥ҅же сетънааго беꙁоумь҆ꙗ ѥ҅стъ и҅ страха ꙁѣло потрꙙсаѭ̑штаꙿго вьсако и҅мъшии бо того жидове о̑умь҆ръша боѧтъ сꙙ цѣ и҆ а҅шти простъ чловѣкъ лѣпо бꙑ пъвати нъ да о̑увѣдꙙтъ ꙗ҅ко и҅ живъ самохоть҆нѣ пострада ѥ҅же пострада се и҅ печать҆ и҅ камꙑ и҅ стража и҅ не могошꙙ ѥ҅го о̑удръжати нъ ѥ҅дно бꙑваѥ҅тъ тъчь҆ѭ̑ ѥ҅же о҅бличеноу бꙑти гробоу и҅ вьвѣреноу бꙑти о҅тъ сего въстанию̑ не бо нъ и҅ вои҅ни стрѣжаа҅хѫ жидове присѣдꙙтъ вечеръ же въ сѫботѫ о҅свитаѭ̑шти въ ѥ҅динъ о҅тъ сѫботъ приде мариꙗ҅ магдалꙑн҄и и҅ и҅на мариꙗ҅ видѣтъ гроба и҅ се трѫсъ бꙑстъ великъ а҅гг҄елъ бо господь҆н҄ь съшедъ сь҆ небесе пристѫпивъ о҅тъвали камꙑ о҅тъ двь҆рии҆ гробоу и҅ сѣдѣа҅ше на н҄емъ бѣа҅ше же видѣниѥ҅ ѥ҅го а҅кꙑ мльнии҆ и҅ о҅дежда ѥ҅го бѣла а҅кꙑ снѣгꙿ по въскръсении҆ а҅гг҄елъ почꙿто о̑убо приде и҅ камꙑ о҅тъвали женъ дѣлꙗ тꙑ бо того тъгда видѣшꙙ на гробѣ да и҅мѫтъ о̑убо вѣрѫ ꙗ҅ко въста видѣшꙙ гробъ тъгда тъштъ тѣла того ради въꙁꙙ камꙑ того дѣлꙗ и҅ трѫсъ бꙑстъ да въспрꙙнѫтъ и҅ подвигнѫтъ сꙙ пришлꙑ бо бѣшꙙ ꙗ҅коже масло вь҆лиꙗ҅ти и҅ въ ношти то бꙑстъ и҅ подоба бѣ нѣкоторꙑи҅мъ и҅ о̑усънѫти и҅ чꙿсо ради и҅ почто рече не бои҅те вꙑ сꙙ прѣжде ѧ гонажаѥ҅тъ боꙗ҅ꙁни ти тъгда глагол҄етъ о҅ въскрь҆сении҆ и҅ ѥ҅же вꙑ многѫ кажѫштѫ чь҆сть҆ ѥ҅стъ и҅ кажѫштоу ꙗ҅ко сетънаꙗ҆ о҅жидаѭ̑тъ дръꙁнѫвъшии҅хъ ѥ҅же дръꙁнѫшꙙ сътворити а҅ште сꙙ не покаѭ̑тъ не бо ѥ҅стъ вамъ рече боꙗ҅ти сꙙ нъ о҅нѣмъ распь҆нъшии҅мъ о҅тънь҆мъ о̑убо и҅мъ боꙗ҅ꙁнь҆ и҅ словесꙑ и҅ лицемъ не бо нъ о҅браꙁъ свѣть҅лъ покаꙁа сица несꙑ приведе глагол҄ꙙ вѣдѣ ꙗ҅ко їс꙯а распꙙтааго и҅штете и҅ не срамь҆ꙗ҅ѥ҅тъ сꙙ распꙙта наричꙙ се бо начꙙло благꙑнꙗмъ въста о҅тъкѫдоу ꙗ҅коже рече а҅ште и҅ мнѣ не вѣроуѥ҅та то того словеса помѣнѣта да и҅ мнѣ не не вѣроуѥ҅тѣ таче и҅ и҅но о̑укаꙁа҅ниѥ Грꙙдѣте видите мѣсто и҅жде лежа того ради въꙁꙙ камꙑ ꙗ҅коже и҅ о҅тъ сего тѣма вь҆ꙁꙙти о̑укаꙁъ и рь҆цѣта о̑ученикомъ ꙗ҅ко о̑уꙁь҆рите и въ галилеи҆ и҅ и҅нѣмъ благовѣстити строи҅тъ ѥ҅же и҅ма паче творꙗше вѣровати и҅ добрѣ въ галилеи гонѣажаѧ дѣлъ и҅ бѣдъ ꙗ҅коже не страхоу сътѫжати вѣрѣ и҅ їꙁидоста и҅ꙁ гроба съ страхомъ и҅ радостиѭ̑ почто о̑учꙙсть҆но о҅рѫдиѥ видѣшꙙ и҅ прѣславь҆но гробъ тъштъ и҅жде прѣжде положена видѣшꙙ тѣмꙿже и҅ веде и҆ на видѣниѥ да о҅боѥ҅моу бѫдета сьвѣдѣтелꙗ и҅ гробоу и҅ въскръсению̑ не бо нъ помꙑшлꙗа҅хѫ ꙗ҅ко никтоже ѥ҅го нѣ вь҆ꙁꙙлъ вои҅номъ многомъ сѣдꙙштемъ а҅ште да самъ сꙙ не въскрѣси того ради и҆ радоуѭ̑тъ сꙙ и҅ чоудꙙтъ сꙙ и҅ въс толико прѣбꙑваниѥ҆ приѥ҅мь҆ѭ̑тъ о҅тъданиѥ҆ ѥ҅же прь҆воѥ видѣти и҅ благовѣстити не глаголанаа тъчь҆ѭ̑ нъ и҅ видѣнаꙗ ти пон҄еже и҅ꙁидошꙙ съ страхомъ и҅ радостиѭ̑ се и҅соусъ сь҆рѣте и глагол҄ꙙ радоуи҅та сꙙ тѣ же ѧ҅стѣ и҆ ꙁа ноꙁѣ съ прѣвеликомъ веселии҅мъ к н҄емоу притекши приѥ҅маста же и҅ дръжании҅мъ ꙁнамениѥ҆ и҅ и҅ꙁвѣштениѥ въскръсениꙗ и҅ поклониста сꙙ ѥ҅моу что о̑убо тъ не бои҅та сꙙ пакꙑ и҅ тъ боꙗ҅ꙁнь҆ и҅ꙁгонитъ протварѣѧ пѫть҆ вѣрѣ нъ и҅дѣта и҅ повѣдита братии҆ моеи҆ да и҅дѫтъ въ галилеѭ̑ и҅ тамо мꙙ видꙙтъ съмотри како ти и҅ тъ тѣми о̑ученикомъ благовѣститъ ѥ҅же многашди глаголахъ и҅же паче родъ бечьсть҆нъ въ чь҆сть҆ ведꙑ и҅ въ благꙑ надеждꙙ и҅ болꙙштꙙ и҅цѣли васнь҆ кто васъ бꙑ хотѣлъ такъжде бꙑти и҅ по ноꙁѣ ѧти и҅соусовѣ можете и҅ нꙑнꙗ ѥ҅ликоже васъ хощетъ не по ноꙁѣ тъчь҆ѭ̑ и҅ по рѫцѣ нъ и҅ по главѫ ѧ҅ти чистѫѭ̑ о҅нѫ страшънꙑи҅хъ таи҅нъ насꙑштаѭ̑ сꙙ чистѫѭ̑ сь҆вѣстиѭ̑ не сь҆де же тъчь҆ѭ̑ нъ и҅ въ и҅нъ дьнь о̑уꙁь҆рите и҆ сь҆ неи҅ꙁглагол҄емѫѭ славоѭ̑ о҅ноѭ̑ и҅ народомъ а҅гг҄ель҆скомъ грꙙдѫшта а҅ште въсхоштете чловѣколюбиви бꙑти и҅ слꙑшати и҅мате не си словеса тъчиѭ̑ ꙗ҅ко радоуи҆те сꙙ нъ и҅ о҅но и҅дѣте благословь҆ѥ҅нии҆ о҅тꙿца моѥ҅го прии҅мѣте о̑уготованоѥ вамъ цѣсарь҆ствиѥ прѣдъ съложениѥ҅мъ мира Бѫдѣте о̑убо чловѣколюбиви да то о̑услꙑшите и҅ вꙑ ꙁлатоносивꙑѧ женꙑ видꙙштꙙѧ течениѥ҆ жень҆скоѥ сиѭ̑ ѧ҅ꙁѫ понѣ допоꙁдѣ нѣколи о҅тъложивъшꙙ ꙁлать҆нааго желаниꙗ҆ ꙗ҅коже а҅ште ръвъноуѥ҅те женамъ прѣмѣните о̑утварь҆ ѥ҅ѭ̑же о҅бложени ѥ҅сте милостиѭ̑ о҅бложивъше сꙙ кꙑи о̑успѣхъ повѣждъ ми чь҆сть҆нааго камениꙗ сего и҅ ꙁлатомъ шьвенꙑи҅хъ риꙁъ радоуѥ҅тъ сꙙ глагол҄еши о҅ сихъ дш꙯а и҅ веселитъ сꙙ а҅ꙁъ тебе о҅ прио҅брѣтении҆ въпрашахꙿ тꙑ же ми врѣдъ повѣдаѥ҅ши ѥ҅же бо о҅ томꙿ праꙁдь҆новати и҅ радовати сꙙ и҅ прилпѣти ничтоже нѣ того горе горчаи҅ши бо лютаꙗ҅ си работа бꙑваа҅тъ ѥ҅гда кто и҅ работаѧ радоуѥ҅тъ сꙙ къгда бо ꙗ҅коже ѥ҅стъ подоба поспѣшито на доуховь҆ноѥ҆ дѣло къгда же ли посмѣѥ҅тъ сꙙ ꙗ҅коже ѥ҅стъ лѣпо житїи҅скꙑмъ потрѣбамъ ꙗ҅коже мнитъ радости достои҅нна ѥ҅же ꙁлатомъ вꙙꙁати сꙙ николиже нъ мол҄ѫ то о҅тъложивъшꙙ милость҆ прио҅брꙙштамꙑ въводꙙштꙙѧ въ цѣсарь҆ство небесь҆ноѥ҆ ѥ҅гоже бѫди вь҆сѣмъ намъ полоучити благодѣтиѭ̑ и҅ чловѣколюбии҅мъ г꙯а нашего їсоуса хс꙯а ѥ҅моуже слава вь҆ вѣкꙑ вѣкомъ а҅мин слово ст꙯ааго е҅пифаниꙗ а҅рхие҅пискоупа купрьска о҅ погребении҆ тѣлес г꙯и нашего їсоу х꙯а ї ѡ̑ їѡ̑сифѣ и҅же о҅тъ а҅римаѳеѧ и҅ о҅ никодимѣ и҅ о҅ сь҆нитии г꙯и нашего гробь҆нѣꙗмь҆ по [съпа]съпась҆нѣи҆ мѫцѣ дивъно бꙑвъшоу Что се дьнь҆сь мльчаниѥ много на ꙁеми чꙿто се мльчаниѥ много и҅ неплиштеваниѥ много млъчаниѥ҆ много ꙗ҅ко цѣсаръ съпитъ ꙁемь҆ꙗ о̑убоꙗ҅ сꙙ и҅ о̑умльча ꙗ҅ко богъ пльтиѭ̑ о̑усь҆пе богъ пль҆тиѭ̑ и҅ о̑усь҆пе и҅ а҅дъ въстрепета богъ въ малѣ о̑усьпе и҅ съпꙙштꙙѧ о҅тъ вѣка о҅тъ а҅да въскрѣси къде нꙑнꙗ сѫтъ вь҆черашꙿн҄ꙙѧ мль҆вꙑ и҅ гласи и҅ говори бꙑваѭ̑штии҆ на х꙯а о҅тъ ꙁаконопрѣстѫпникъ кде народи и҅ чини и҅ о҅рѫжиꙗ и҅ жрь҆ди кꙿде цѣсаре и҅ їе҅реи҆ и҅ сѫдиѧ҆ о҅сѫжденꙑѧ҆ кде свѣштꙙ и҅ мечи и҅ говори бештисль҆нии҆ кде людиѥ и҅ гнѣваниꙗ и҅ трѫтъ неправь҆дънꙑи въ и҅стинѫ о̑убо ꙁѣло въ и҅стинѫ людиѥ҆ поо̑учишꙙ сꙙ тъштетънꙑи҅мъ и҅ беꙁоумънꙑи҅мъ потъкнѫшꙙ сꙙ въ ѫ҅гъль҆нъи о҅ камень҆ х꙯са и҅ сами съкроушишꙙ сꙙ привръгошꙙ сꙙ въ тврьдꙑи камень҆ нъ вь҆ пѣнꙑ вль҆нꙑ и҅хъ раꙁидошꙙ сꙙ потъкошꙙ сꙙ о҅ наковальнѣ непобѣдимѣмъ нъ сами сътърени бꙑшꙙ вь҆ꙁнесошꙙ на дрѣво камень и҅ съшъдъ о̑умрь҆тви ѧ҆ съвꙙꙁашꙙ великааго саѱѡ̑на сль҆нь҆ца х꙯а нъ раꙁдроушъ вѣчь҆нꙑѧ ѫ҅ꙁꙑ и҅ноплеменникꙑ и҅ ꙁаконопрѣстѫпꙿникꙑ погоуби ꙁаи҅де богъ сль҆нь҆це подъ ꙁемь҆ѭ̑ и҅ тъмѫ прѣмрачь҆нѫ и҅ю̑деѡ̑мъ сътвори дьнесь҆ съпасениѥ҆ сѫштии҅мъ на ꙁеми и҅ о҅тъ вѣка подъ ꙁемь҆ѭ̑ сѫштии҅мъ дьнесь съпасениѥ вь҆семоу мироу ѥ҅лико видимъ и҅ ѥ҅лико не видимъ Соугоубь҆ дь҆несь҆ пришь҆ствиѥ господьн҄е соугоубь҆ съмотрениѥ соугоубь҆ чловѣколюбиѥ соугоубь҆ сьнитиѥ въкоупѣ же сь҆мѣрениѥ соугоубо къ чловѣкомъ посѣштениѥ о҅тъ небесе на ꙁемь҆ѭ̑ о҅тъ ꙁемь҆ѧ подъ ꙁемь҆ѭ̑ богъ приходитъ врата а҅дова о҅твръꙁаѭ̑тъ сꙙ съпꙙштии҆ о҅тъ вѣка радоуи҅те сꙙ сѣдꙙштии҆ вь҆ ть҆мѣ и҅ вь҆ сѣни сь҆мрь҆ть҆нѣ великꙑи свѣтъ прии҅мѣте съ робꙑ господь҆ съ мрь҆твꙑи҅ми богъ съ о̑умъръшии҅ми животъ съ повинънꙑи҅ми неповинънъи съ сѫштии҅ми въ ть҆мѣ не мрь҆чꙙи҆ свѣтъ съ плѣнь҆никꙑ свободител҄ь съ прѣи҅сподь҆н҄ии҅ми прѣвꙑшьн҄ии небесъ х꙯с на ꙁеми вѣровахомъ х꙯с въ мрътвꙑи҅хъ с н҄имъ сь҆нидѣмъ Да о̑увѣмъ таи҅нꙑѧ҅ ѧ҅же тоу да раꙁоумѣѥ҅мъ бж꙯иѭ̑ таи҅нѫ таи҅на подъ ꙁемь҆ѭ̑ чꙋдеса да о̑увѣмъ како и҅ сѫштии҅мъ въ а҅дѣ просвѣтилъ ѥ҅стъ проповѣдь҆ чꙿто о̑убо вь҆сꙙ ли прѣпрость҆ съпасаѥ҅тъ ꙗ҅вивъ сꙙ въ а҅дѣ богꙿ ни нъ и҅ тоу вѣроуѭ̑штѧѧ въчера съмотрь҆ливънаꙗ творꙙ а҅ дь҆несь҆ владꙑчь҆скаꙗ вь҆чера пль҆ть҆скаꙗ а҅ дь҆несь҆ господь҆скаꙗ҆ дѣѧ вь҆чера чловѣчь҆скаꙗ҆ а҅ дьнесь божъствънаꙗ ꙗ҅вь҆ꙗ҅ѥ҅тъ въчера ꙁа о̑ухо о̑ударенъ бꙑваа҅ше дьнесь҆ же бль҆штании҅мъ бж꙯иѥ҅мъ а҅довъскоѥ жилиште бь҆ѥ҅тъ въчера съвꙙꙁанъ бꙑваа҅ше дь҆несь҆ нераꙁдрѣшь҆нами ѫ҅ꙁами сь҆вꙙꙁаꙿтъ мѫчителꙙ въчера о҅сѫжденъ бꙑваа҅ше дь҆несь҆ о҅сѫжденꙑи҅мъ свободѫ дароуѥ҅тъ въчера слоугꙑ пилатовꙑ рѫгаахѫ сꙙ ѥ҅моу дь҆нь҆сь врать҆ници адовьнии видѣвъше и҅штеꙁошꙙ нъ о̑убо слꙑши о҅ христовь҆нѣи҅ мѫцѣ вꙑшьн҄еѥ слово слꙑши и҅ въспои҆ слꙑши и҅ прослави слꙑши и҅ проповѣждъ бж꙯иꙗ҅ чоудеса великаꙗ како ꙁаконъ о҅стѫпаѥтъ како благодѣть процвитаѥ҅тъ како о҅браꙁи мимоходꙙтъ како и҅стина проповѣдаѥ҅тъ сꙙ како сѣнь҆ мимоходитъ како сль҆нь҆це вь҆сел҄енѫѭ̑ и҅спльнꙗѥ҅тъ како ветъхꙑи҆ ꙁаконъ о҅бетъша како же новꙑи и҅ꙁвѣштаѥ҅тъ сꙙ како древь҆нꙗꙗ прѣи҅дошꙙ како новаа процвътошꙙ двои҆ людиѥ вь҆ сиѡ̑нѣ въ хръстовь҆нѣи мѫцѣ въ врѣмꙙ придошꙙ е҅вреи҅стии҆ коупно же и҅ погань҆стии҆ два цѣсара пилатꙿ и҅ їрѡ̑дъ два и҅ѥ҅реа а҅нна и҅ каи҅ꙗ҅фа да о҅бѣ пастѣ въкоупѣ бѫдете о҅ва прѣстаѭ̑шти а҅ христовънаа начинаѭ̑шти двѣ жрьтвѣ въ тъ вечеръ даꙗ҅шете сꙙ пон҄еже съпасениѥ҅ глагол҄ѫ живꙑи҅мъ и҅ мрьтвꙑи҅мъ бꙑваꙿше и҅ю̑деи҅ же съвꙙꙁаѭ̑ште а҅гньца ꙁакалаꙿхѫ а҅ и҅же о҅тъ поганъ въ пльть҆ бога и҅ о҅ви вь҆ сѣнь҆ вь҆ꙁираа҅хѫ о҅ви же къ сльнь҆цоу и҅ богоу притѣкаахѫ и҅ о҅ви съвꙙꙁавъше христа о҅тъсꙑлаа҅хѫ а҅ и҅же о҅тъ поганъ и҅нодоушь҆но ѥ҅го прии҅маа҅хѫ нъ и҅ю̑деи и҅схождение ѥ҅же о҅тъ е҅гупта помь҆нѣа҅хѫ а҅ и҅же о҅тъ поганъ и҅ꙁбавь҆ѥ҅ниѥ҆ и҅же о҅тъ ль҆сти проповѣдаа҅хѫ и҅ се кде вь҆ сиѡ̑новѣ градѣ цѣсара великаа҅го вь҆ н҄емже и҅ твори сь҆пасениѥ посрѣдѣ ꙁемь҆ѧ посрѣдѣ дъвою̑ животъноу поꙁнанъ бꙑвъ їсоусъ божии сꙑнъ посрѣдѣ о҅ть҆ца и҅ доуха о҅бою̑ животоу животъ о҅тъ живота и҅стинънꙑи животъ ꙗ҅вь҆ꙗ҅ѧ сꙙ и҅ посрѣдѣ а҅гг҄елъ и҅ чловѣкъ въ ꙗ҅слехъ раждаѧ҅ сꙙ посрѣдѣ дъвою̑и҅хъ людии҆ камень҆ ѫ҅гъль҆нъ лежꙙ и҅ междоу ꙁакономъ и҅ пророкꙑ въкоупѣ проповѣдаѥ҅мъ и҅ посрѣдѣ мосеа и҅ и҅лиѧ въ горѣ ꙗ҅вь҆ꙗ҅ѧ҅ сꙙ и҅ междоу о҅бѣма раꙁбои҅никома богъ раꙁоумь҆ноуо̑умоу раꙁбои҅никоу ꙗ҅вь҆ꙗ҅ѧ҅ сꙙ и҅ посрѣдѣ настоѧ҅штꙙѧ жиꙁни и҅ грꙙдѫштѧѧ҆ сѫдиї вѣчънꙑи҆ сѣдꙙ и҆ дь҆несь҆ посрѣдѣ живꙑи҅хъ и҅ мрь҆твꙑи҅хъ ꙗ҅вьꙗ҅ѧ҅ сꙙ соугоубѫ пакꙑ силѫ жиꙁни соугоубѫ бо родь҆ствоу въкоупѣ и҅ породь҆ствоу и҅ слꙑша въ рѣчи соугоубородьствоу вешти и҅ въсплешти чоудеса а҅гг҄елъ марии҆ матери христосовѣ родь҆ство ѥго благовѣствова а҅гг҄елъ марии магдалꙑн҄и порождениѥ҅ ѥ҅го ѥ҅же о҅тъ гроба благовѣстьствова ноштиѭ̑ х꙯с въ виѳлее҅ми раждаѥ҅тъ сꙙ врътъпъ и҅с камене и҅деже х꙯с роди сꙙ врътъпъ и҅с камене и҅деже х꙯с пораждаѥ҅тъ сꙙ пеленꙑ въ родь҆ство приѥ҅мъѥ҅тъ пеленами и҅ сь҆де повиваѥ҅тъ сꙙ ꙁмурнѫ рождъ сꙙ приѧ҅тъ ꙁмурнѫ и҅ въ погребениѥ҆ и҅ а҅лꙿгꙋи҅ приѥ҅мь҆ѥ҅тъ тоу їѡ̑сифъ беꙁмѫжънъи мѫжъ марии҅нъ сь҆де їѡ̑сифъ и҅же о҅тъ а҅римаѳеѧ въ виѳлее҅мѣ въ ꙗ҅слехъ родьство нъ и҅ въ гробѣ ꙗ҅ко и҅ въ ꙗ҅слехъ мѣсто прьвии пастоуси хръстосово благовѣсть҆ствоуѭ̑тъ родь҆ство нъ и҅ пръвии вь҆сѣмъ пастоуси христосови о̑ученици благовѣствовашꙙ христосовоѥ и҅ꙁ мрътвꙑи҅хъ порождениѥ тоу радоуи҅ сꙙ а҅гг҄елъ дѣвѣи вь҆ꙁьпи и҅ сьде радоуи҅те сꙙ велика сь҆вѣта а҅гг҄елъ х꙯с женамъ въпиꙗ҅ше въ прьвоѥ родь҆ство х꙯с по трехъ десꙙтехъ дь҆нь вьниде въ ꙁемънꙑи їе҅роусалимъ въ црь҆къве и҅ принесе ꙗ҅ко прь҆вѣнь҆цъ два гръличишта богови съ і въ погребениѥ ѥ҅го же о҅тъ мрь҆твꙑи҅хъ х꙯с по четꙑрехъ десꙙтехъ дьнии҆ вь҆ꙁиде въ вꙑшь҆н҄иї и҅е҅роусалимъ ѭ̑доуже не раꙁлѫчи сꙙ въ и҅стинънаꙗ ст꙯аꙗ ст꙯ꙑмъ ꙗ҅ко прь҆вѣнець неи҅сть҆лѣнь҆нъ и҅ꙁ мрътвꙑи҅хъ и҅ приносꙙ богови и҅ о҅ть҆цоу два гръличишта доушѫ и҅ пль҆ть҆ нашѫ ѥ҅гоже и҅ приѧтъ ꙗ҅ко сумеѡ̑нъ е҅теръ ветъхъи дьнемъ богъ ꙗ҅ко въ рѫцѣ свои въ своꙗ ꙗ҅дра а҅ште ли вѣть҆скꙑ ѧ а҅ не вѣрно слꙑшиши о҅бличаѭ̑тъ тꙙ недвижимии печате господь҆скааго погребениꙗ христосова гроба ꙗ҅коже бо ꙁнаменаномꙿ печатьмь дѣвь҆ствьнꙑи҅мъ ꙁатвореномъ х꙯с о҅тъ дѣвꙑ роди сꙙ тако не о҅твръстомъ сѫштемъ гробь҆нꙑи҅мъ печать҆мь҆ х꙯сово порождение҆ бꙑстъ како же въ гробѣ и҅нъгда и҅ о҅тъ кꙑи҅хъ х꙯с жиꙁнь полагаѥ҅тъ сꙙ ст꙯ꙑи҅хъ словесъ да слꙑшимъ поꙁдѣ же бꙑвъши рече приде чловѣкъ богатъ и҅менемь їѡ̑сифъ сь дръꙁнѫвъ вь҆ниде къ пилатоу и҅ проси тѣла и҅соусова вь҆ниде чловѣкъ къ чловѣкоу просꙙ приѧти бога чловѣкомъ прошааше брьниѥ о̑у брь҆ниꙗ приѧти ꙁиждителꙗ вь҆сѣмъ сѣно о҅тъ сѣна приѧ҅ти г҄ео҅нъскаа҅го о҅гн҄и капь҆ꙗ мала о҅тъ капь҆ѧ приѧти беꙁдънѫ кто видѣ и҅ли кто слꙑша къде чловѣка чловѣкови творь҆ца чловѣкомъ даѭ̑шта беꙁаконꙿникъ правь҆дь҆ника и҅ творь҆ца ꙁакономъ о҅бѣштаваѥ҅тъ сꙙ дати сѫдии о҅сѫжденъ ꙗ҅ко и҅ о҅сѫждена сѫдиѭ̑ сѫдиꙗ҅мъ въ погребениѥ даѥ҅тъ поꙁдѣ бꙑвъшоу приде чловѣкъ и҅менемъ їѡ̑сифꙿ въ и҅стинѫ богатъ ꙗ҅ко вь҆се съложеноѥ тѣло господь҆н҄е прии҅мъ въ и҅стинѫ богатъ ꙗ҅ко соугоубоуѧ о҅сиѭ̑ хс꙯овѫ о҅тъ пилата приѧтъ и҅ богатъ ꙗ҅ко бесцѣннаа҅го бисъра достои҅нъ бꙑстъ приѧ҅ти въ и҅стинѫ богатъ вълагалиште бо понесе пль҆но божь҆ствь҆нааго богать҆ства како бо не богатъ вь҆семоу мироу жиꙁнь съпасъноѥ сътꙙжавъ како не богатъ їѡ̑сифꙿ даръ прии҅мъ питаѭ̑штааго вь҆сꙙ и҅ вь҆сѣми о҅бладаѭ̑штаа҅го поꙁдѣ бꙑвъшоу бѣ бо о̑убо ꙁашъло въ а҅дъ правь҆дноѥ҅ сль҆нь҆це тѣмже приде чловѣкъ богатъ и҅менемь҆ їѡ̑сифъ о҅тъ а҅римаѳеѧ и҅же бѣ крꙑѧ҅ сꙙ страха ради їю̑деи҅ска приде же и҅ никодимъ пришъдъи къ їсоусови ноштиѭ̑ таи҅нꙑ таи҅намъ потаѥнꙑ дъва потаѥна о̑ученика съкрꙑтъ їсоуса въ гробѣ грꙙдета съкръвенѫѭ̑ въ а҅дѣ тѣснѫ потаѥ҅ноуоумоу въ пль҆ти богоу свои҅мъ въскрꙿсении҅мъ о̑учꙙшта дроугъ же дроуга прѣспѣваѧ въ божиѭ̑ любь҆ве никодимъ бо въ ꙁмурꙿнѫ и҅ а҅л[г]оуи штедръ а҅ їѡ̑сифъ въ дръꙁновениѥ ѥ҅же къ пилатоу похвальнъ съ бо вь҆сакъ страхꙿ о҅тъвръгъ дръꙁноувъ вь҆ниде къ пилатоу просꙙ тѣла їсоусова и҅ въшъдъ прѣмѫдро о҅тьнѫдь начꙙтъ да вь҆ꙁлюбь҆ѥ҅нꙑѧ мꙑсли не погрѣшитъ тѣмже не начинаѥ҅тъ великꙑи҅ми рѣчь҆ми нѣкꙑи҅ми къ пилатоу да не вь҆ сего раꙁдражъ о҅тъпадетъ прошениꙗ ни глагол҄етꙿ к н҄емоу даждъ ми тѣло їсосово о҅мрачь҆шааго сль҆нце прѣжде мала врѣмене и҅ камениѥ раꙁꙿдробь҆ша и҅ ꙁемь҆ѭ̑ потрꙙсъша и҅ гробꙑ о҅твръꙁъша и҅ катапеѳаꙁмѫ црь҆къвънѫѭ̑ раꙁдъравъша ничтоже таково къ пилатоу глагол҄етъ нъ чꙿто прошениѥ нѣкоѥ мало ѡ̑ сѫди и о҅тънѫдь мала просꙙ к тебѣ придохъ даждъ ми тѣло мрь҆тво на погребениѥ҆ о҅ного о҅сѫжденаꙿго о҅тъ тебе їсоуса наꙁареа їсоуса ништааго їсоуса бесхрамника їсоуса сего видꙙштааго нага сьмѣренааго їсоуса ѫ҅ꙁьника їсоуса о҅кръвенааго страннааго и҅ въ странь҆нꙑи҅хꙿ неꙁнаѥ҅ма и҅ небрѣгома вь҆сѣми видꙙшта Даждъ ми сего страннаа҅го каꙗ бо ти поль҆ꙁа о҅тъ тѣла странь҆наꙿго сего Даждъ ми сего наꙁареа странь҆нааго ѥ҅моуже странꙑ не сьвѣмъ странꙿнии҆ Даждъ ми сего странꙿнааго ѥ҅моуже о҅тьца не ꙁнаѥ҅мъ странꙿнии҆ Даждъ ми сего странꙿнааго ѥ҅моуже мѣста и҅ жилишта не сь҆вѣмъ страннии҆ Даждъ ми сего страннааго не и҅мѫштааго сь҆де кꙿде главꙑ подъклонити даждъ ми сего страннааго въ страньнꙑи҅хъ ꙗ҅ко странна бесхрамника о҅тъ ꙗ҅слиї ꙗ҅ко странна о҅тъ їрода бѣжавъша Даждъ ми сего странꙿнааго бѣжавъшааго о҅тꙿ самѣхъ пеленъ вь҆ е҅гуптъ и҅же ни града ни вь҆си ни храма ни о҅битѣли ни рода и҅матъ въ стоуждеи странѣ съ мрь҆тиѭ̑ и҅мѫштааго житиѥ и҅ дръжꙙштааго вь҆сѣчь҆скаꙗ даждъ ми ѡ̑ владꙑко сего висꙙштааго на дрѣ[вѣ] нага да покрꙑѭ̑ покрꙑвьшаа҅го моѥ҅го състава наготѫ даждъ ми сего мрътвааго въкоупѣ и҅ б꙯а да покрꙑѭ̑ покрꙑвъшаа҅го моꙗ беꙁакониꙗ даждъ ми сего мрь҆тваа҅го да погребѫ погребъшааго въ їѡ̑рданѣ моѧ грѣхꙑ о҅ мрьтвѣ мол҄ѫ о҅тъ вь҆сѣхъ о҅бидѫ прии҅мꙿшꙋ о҅тъ дроуга прѣданоу бꙑвъшоу о҅тъ о̑ученика прѣданоу о҅тъ братиѧ и҅ꙁгънаноу о҅тъ свои҅хъ рабъ ꙁа о̑ухо о̑удареноу о҅ мрь҆твѣ мол҄ѫ о҅сѫжденоу бꙑвъшоу о҅тъ свобожденꙑи҅хъ о҅ть҆ н҄его пиштѫ о҅цъта напоѥ҅ноу о҅тъ и҅цѣлѣвъшии҅хъ о҅тъ н҄его ꙗ҅ꙁвѫ прии҅мꙿшоуо̑умꙋ о҅тъ о̑ученикъ о҅ставь҆ѥ҅ноу о҅тъ своѥ҅ѧ матере лишеноу о҅ мрь҆твѣ ѡ̑ пилате мол҄ѫ на дрѣвѣ висꙙшти нѣстъ бо семоу о҅ть҆ца на ꙁеми ни дроуга кого нꙑнꙗ ни о̑ученика ни ѫжикꙑ ни погребителꙗ нъ самъ ѥ҅дномоу ѥ҅дночꙙдъ вь вь҆семь҆ мирѣ богъ и҅ и҅нъ никтоже симъ о҅тъ їѡ̑сифа къ пилатоу реченомъ повелѣ пилатъ въдати ѥ҅моу прѣсвꙙтоѥ҆ тѣло їсоусово пришъдъ же на гольгоѳино мѣсто сънꙙтъ бога въ пльти о҅тъ дрѣва и҅ полагаѥтꙿ на ꙁеми въ пльти бога нага нъ ни пакꙑ нага и҅ видꙙтъ лежꙙшта ниꙁъ въꙁведъшааго вь҆сꙙ горѣ и҅ бꙑваатъ въ малѣ беꙁ доуха животъ вь҆сѣмъ и҅ дх꙯ъ и҅ видꙙтъ беꙁъ о҅чию̑ съꙁъдавъшаа҅го многоо҅чител҄ьнаꙗ и҅ лежитъ въꙁнакъ въскрѣшение вь҆сѣмъ и҅ о̑умрь҆штенъ бꙑваа҅тъ богъ пль҆тиѭ̑ вь҆скрѣшаѧи҆ мрь҆твꙑѧ и҅ мль҆читъ въ плъти громъ божиꙗ словесе и҅ въꙁдвиженъ бꙑваатъ длань҆ми съдръжꙙи҆ ꙁемь҆ѭ̑ рѫкоѭ̑ воле о̑убо їѡ̑сифе и҅спрошии и҅ прии҅мъ вѣси ли о̑убо кого приѧ҅тъ пристѫпл҄ь къ кръстоу и҅ сь҆немъ и҅соуса вѣси ли о̑убо кого понесе а҅ште о̑убо вѣси ѥ҅гоже дръжиши нꙑнꙗ бꙑстъ богатъ како же о̑убо и҅ божию̑ тѣлеси семоу и҅ страшноуо̑умоу твориши погребениѥ҆ похваль҆на о̑убо ѥ҅стъ твоꙗ любꙑ нъ паче похвал҄ено доуши твоѥи҆ дръꙁновениѥ воле о̑убо не трепештеши ли на рѫкоу носꙙ ѥ҅гоже трепештѫтъ херовимъ которꙑи҅мъ бо страхомъ бж꙯ии҆ пль҆ти тои съвлачиши лентии҆ кацѣмъ же говѣниимъ приѧтъ о҅чи трепештꙙ вь҆ꙁирати и҅ о҅тъкрꙑти тѣло бога сьмѣрьшааго сꙙ вол҄еѭ̑ воле о̑убо рь҆ци ми ѡ̑ їѡ̑сифе и҅ къ въстокоу ꙗ҅ко и҅ мрьтва погрѣбаѥ҅ши їсоуса въстока въстокомъ воле о̑убо и҅ свои҅ма прь҆стома ꙗ҅ко мрьтвоу їсоусови ꙁатвараѥ҅ши о҅чи о҅твръꙁъшоуо̑умоу свои҅мъ пръстомъ слѣпааго о҅чи воле и҅ о̑уста сътискаѥ҅ши о҅твръꙁъшоуо̑умꙋ о̑уста гѫгънивоуо̑умоу воле же и҅ рѫцѣ сълагаѥ҅ши простеръшоуо̑умоу и҅съхъшии рѫцѣ и҅ли и҅ ноꙁѣ по ꙁаконоу мрьтвꙑи҅мъ вꙙжеши давъшоуо̑умоу хождениѥ҆ недвижимꙑи҅ма ногама воле же о̑убо и҅ на о҅дрѣ вь҆ꙁдвижеши рекъшоуо̑умоу о҅слабь҆ѥ҅ноуо̑умоу жилами въꙁми свои о҅дръ и҅ ходи воле же и҅ хриꙁмѫ въꙁливаѥ҅ши на цѣсара и҅ хриꙁмѣ пролиꙗвъшии҅ сꙙ и҅ вь҆сь҆ миръ и҅сцѣль҆ши воле о̑убо ѥ҅ште и҅ кръви текѫшти ꙗ҅ꙁвѣ божиꙗ тѣла съмѣѥ҅ши и҅стискати ѭ и҅ и҅сцѣл҄ѣвъшоуо̑умоу кръвоточивѫѭ̑ богоу воле о̑убо и҅ водоѭ̑ о҅мꙑваѥ҅ши тѣло бж꙯иѥ и҅ꙁмꙑвъшаго вь҆сꙙ и҅ о҅цѣштениѥ давъша кꙑѧ҅ же о̑убо и҅ свѣштꙙ въжъжеши и҅стинъноуо̑умоу свѣтоу просвѣштъшꙋмоу вь҆сѣ кога чловѣка кꙑѧ въспоѥ҅ши погребению̑ пѣсни приѥ҅мь҆ѭ̑штоуо̑умоу присно о҅тъ небесь҆скꙑи҅хъ силъ пѣсни воле о̑убо слъꙁꙑ о̑упоуштаѥ҅ши ꙗ҅ко надъ мрътвъмъ прослъжъшоуо̑умоу сꙙ и҅ мрьтва лаꙁарꙗ вьскрѣшь҆шоу воле о̑убо и҅ плачъ твориши давъшоуо̑умоу вь҆сѣмъ радость и҅ скръбь҆ о҅тъ е҅угꙑ о҅тъвръгшоу ҅Обаче блажѫ рѫцѣ твои ѡ̑ и҅ѡ̑сифе послоужъшии и҅ о҅сꙙгъшии҆ ѥ҅ште и҅ крьвь поуштаѭ̑шти божиꙗ тѣла и҅сꙋсовѣ рѫцѣ и҅ ноꙁѣ блажѫ рѫцѣ твои прикоснѫвъшии҅ сꙙ божии҅хъ ребрѣхъ прѣжде ѳомꙑ невѣрънааго вѣрна и҅ похвал҄ена о҅пасива блажѫ о̑уста твоꙗ бе сꙑтости насꙑшть҆ша сꙙ и҅ приложь҆ша сꙙ къ и҅соусовомъ о̑устомъ и҅ доуха ст꙯а о҅тътѫдоу и҅спльн҄ьша сꙙ блажѫ о҅чи твои приложьшии сꙙ къ їсоусовама о҅чима и҅ свѣтъ и҅стинънꙑи о҅тътѫдоу приимъши блажѫ лице твоѥ приложъшии сꙙ къ божию̑ лицоу блажѫ рамѣ твои҆ понесъшии носꙙштааго чловѣка блажѫ главѫ твоѭ̑ ѥ҅и҅же прикоснѫ сꙙ їс꙯ глава вь҆сѣмъ блажѫ їѡ̑сифа и҅ никодима бꙑсте бо прѣжде херовимъ херовимѣи҅ша бога вь҆ себѣ носꙙшта бꙑсте прѣжде шестокриль҆нꙑи҅хъ богоу слоуꙁѣ не крильма нъ плаштаницеѭ̑ бога покрꙑвъша и҅ почътъша ѥ҅гоже херовимъ трепештѫтъ сего на рамѣхъ и҅ѡ̑сифъ и҅ никодимъ носите ꙗ҅ко и҅ вь҆си беспльть҆нꙑи҅хъ чинове сь҆ н҄има носꙙтъ и҅деже їѡ̑сифъ и҅ никодимъ не тоу ли сь҆нꙙшꙙ сꙙ и҅ вь҆си божии а҅ггелъ народи и҅ вараѭ̑тъ херовимъ и҅ прѣтѣкаѭ̑тъ серафимъ и҅ с н҄има носꙙтъ прѣстолꙑ и҅ покрꙑваѭ̑тъ шестокриль҆нии҆ и҅ трепештѫтъ многоо҅читии҆ видꙙште їсоуса въ пльти беꙁъ о҅чию̑ и҅ прикрꙑваѭ̑тъ силꙑ и҅ поѭ̑тъ владꙑчь҆ствиꙗ и҅ трепештѫтъ чинове и҅ дивꙙтъ сꙙ о̑ужасаѭ̑ште сꙙ къ себѣ и҅ сътꙙꙁаѭ̑ште сꙙ глагол҄ѫтъ что се страшноѥ слово и҅ боꙗ҅ꙁнь҆ и҅ трепетъ и҅ о̑ужасъ чꙿто се великоѥ и҅ дивъноѥ чоудо невидимꙑи҆ намъ беспльтьнꙑимъ вꙑспрь҆ богъ ниꙁъ чловѣкъ мрътвъ и҅ нагъ видимъ ѥ҅стъ ѥ҅моуже прѣстоѧтъ херовимъ съ говѣн҄иїмъ сего їѡ̑сифъ и҅ никодимъ погрибаѥ҅та бе сѫмꙿнѣниꙗ къгда сьниде не о҅ставл҄ии҆ вꙑспрьн҄ии҅хъ како сь҆ниде сꙑи вънѫтрь҆ како на ꙁемьѭ приде и҅спльнꙗѧи чловѣка како сълѣꙁе не чоувъшоу ни ѥ҅диномоу сꙑи вꙑспрь съ о҅тꙿцемъ въи҅нѫ ꙗ҅ко богъ не ꙗ҅вии҅ сꙙ намъ никꙿдеже чловѣкомъ ꙗ҅ко чловѣкъ въкоупѣ же и҅ чловѣколюбь҆ць ꙗ҅ви сꙙ како невидимꙑи видѣнъ бꙑваатъ како бесплътънꙑи҆ въпль҆ти сꙙ како немѫченꙑи мѫкѫ приѧ҅тꙿ како сѫдии҆ на сѫдишти ста како животъ съмрьти въкоуси како въ гробъ невъмѣштаѥ҅мꙑи вь҆мѣштаатꙿ сꙙ како о҅бита въ гробѣ не о҅ставл҄ии прѣстола о҅ть҆ча како въ врата врътъпоу въходитъ не о҅твръꙁъи вратъ небесъскꙑи҅хъ нъ врата раю̑ о҅твръꙁъ а҅ вратъ дѣвествънꙑи҅хъ не о҅твръꙁꙿ нъ врата а҅довъскаꙗ съкроушивъ и҅ двь҆рии при ѳомѣ не о҅твръꙁъ нъ врата цѣсарь҆ствиꙗ чловѣкомъ о҅твръꙁъ а врата гроба и҅ печатии неврѣжденꙑ съхранꙗѧ҆ како же къ мрътвꙑи҅мъ причитаѥ҅тъ сꙙ свободьи҅ въ мрътвꙑи҅хъ како свѣтъ немрачь҆нꙑи҆ въ темь҆нꙑѧ҆ и҅ вь҆ сѣни съмрътънꙑѧ приходитъ камо грꙙдетъ камо съходитъ ѥ҅гоже съмрь҆ть҆ не можетꙿ о̑удръжати чꙿто ѥ слово что коварь҆ство чꙿто ѥ҆ мꙑсль сьнитию̑ ѥ҅го ѥ҅же въ а҅дъ некли а҅дама съвꙙꙁь҆нꙗ и҅ намъ клеврѣта въꙁвестъ съходитъ въ и҅стинѫ пръвоꙁъданааго о҅вчꙙте погꙑбъшааго въꙁискатъ грꙙдетъ о̑убо и҅ сѣдꙙштии҅хъ вь҆ ть҆мѣ и҅ въ сѣни съмрьтьнѣ хоштетъ посѣтити и҅бо плѣнника а҅дама и҅ плѣнꙿницѫ е҅угѫ о҅тꙿ страстии раꙁдрѣшитъ грꙙдетъ ꙗ҅ко б꙯ъ и҅ сꙑнъ ѥ҅ю̑ нъ да сꙿ н҄имъ сьнидемъ нъ да с н҄имъ ликъствоуѥмъ нъ да въꙁиграѥ҅мꙿ сꙙ нъ да потъштимъ сꙙ нъ да проводимъ нъ да въспоѥ҅мъ нъ да подвигнемъ сꙙ богоу прѣмѣнꙑ къ чловѣкомъ видꙙште и҅ съвꙙꙁь҆н҄емъ и҅споуштениѥ о҅тъ блага г꙯и бꙑваѭ̑штии҆ грꙙдетъ бо и҅стꙑи чловѣколюбь҆цъ и҅ꙁвестъ вѣчь҆нъи҆хъ ѫ҅жꙿникъ мѫжь҆ствомъ и҅ о҅бластиѭ̑ великоѭ̑ живѫштиихъ въ гробѣхъ ѧ҅же о̑умѫчи о҅бидь҆ливꙑ и҅ непобѣдимꙑи҆ мѫчител҄ь о̑умѫченꙑ и҆ о҅тъ бога ꙗ҅ко противникъ о̑украдъ и҅ събꙿравъ живѫштꙙѧ вꙑспрь҆ тоу съвꙙꙁанъ а҅дамъ҆ съвꙙꙁанꙑи҆ прѣжде и҅ о̑умь҆рꙑи҆ прѣжде вь҆сѣхъ съвꙙꙁанъ прѣи҅сподь҆нѣи҆ тоу а҅вьлъ пожъренꙑи прѣжде и҅ пръвꙑи правь҆дникъ пастоухъ христосовъ пастоуховъ о҅браꙁъ бꙑвꙿ неправь҆дноуоумоу ꙁаколению̑ тоу ноѥ х꙯совъи҆ о҅браꙁъ великоуо̑умоу ковꙿчегоу божии цръкꙿві ꙁиждител҄ь съпасъшии жестосръдꙑѧ вь҆сꙙ ѧ҅ꙁꙑкꙑ о҅тъ потопа нечь҆стию̑ голѫбемъ ст꙯аꙿго доуха и҅ ть҆мнааго врана диꙗ҅вола и҅ꙁ н҄еѧ и҅ꙁгънавъша Тоу а҅враа҅мъ прадѣдъ х꙯совъ жъръцъ и҅же беꙁбожьнѫѭ̑ и҅ бесъмрътънѫѭ̑ жрътвѫ богоу пожрълъ ѥ҅стъ тоу сь҆вꙙꙁанꙑи и҅сакъ съвꙙꙁанꙑи древл҄е о҅тъ а҅враа҅ма въ х꙯совъ о҅браꙁъ тоу їа҅кѡ̑въ въ а҅дѣ ниꙁъ печаленъ съи҆ древь҆ѥ прискръбънъ ꙁа їѡ̑сифа вꙑспрь҆ тоу їѡ̑сифъ съвꙙꙁанъ бꙑвꙑи҆ въ е҅гоуптѣ въ темꙿници въ о҅браꙁъ х꙯совъ съвꙙꙁь҆ню гн꙯ю тоу мѡ̑у сии въ тъмнꙑи҅хъ ниꙁъ ꙗ҅коже бѣ въ крабии҆ вь҆ ть҆мнꙑи҅хъ ниꙁъ тоу даниилъ въ прѣи҅сподн҄ии҅мъ гробѣ а҅довѣ тоу и҅ѥ҅ремиꙗ ꙗ҅ко въ ꙗ҅мѣ тинь҆нѣи҆ въ а҅дьстѣа҅мь гробѣ и҅ съмрь҆тьнѣѣмꙿ и҅стьлѣнии҆ тоу въ чрѣвѣ а҅дь҆стѣѣмъ лежитъ їѡ̑на въ о҅браꙁѣхъ христоса вѣчь҆нааго и҅ прѣвѣчь҆наа҅го и҅о҅нꙑ живѫштоуо̑умоу вь҆ вѣкъ и҅ вь҆ вѣкъ вѣкомъ и҅ на вѣкꙑ и҅ ѥ҅ште Тоу давꙑдъ о҅ть҆цъ бж꙯ии҆ и҅ж н҄егоже по пль҆ти х꙯с роди сꙙ и҅ что глагол҄ѫ давꙑда и҅ їѡ̑нѫ и҅ соломѡ̑на тоу самъ їѡ̑а҅нъ великꙑи и҅ бол҄ии҆ вь҆сѣхъ пророкъ ꙗ҅ко въ ть҆мнѣхъ ложеснѣхъ х꙯са проповѣдаѧ гробьнꙑи҅мъ вьсѣмъ соугоубънꙑи҆ прѣдътеча и҅ проповѣдникъ живꙑи҅мъ и҅ мрътвꙑмъ посъланꙑи҆ о҅тъ ть҆мницꙙ и҅родовꙑ въ ть҆мницѫ доушевънѫѭ̑ о̑умь҆ршии҅мъ о҅тъ вѣка правь҆дь҆никомъ и҅ неправьдникомъ пророци же и҅ правь҆дивии҆ вь҆си молитвами непрѣстаѭ̑штами бога о҅тътѫдоу молꙗа҅хѫ и҅ꙁꙿбавь҆ѥ҅ниꙗ просꙙште прѣскръбь҆наа҅го того о̑умил҄енааго о҅бладаниꙗ вражиꙗ҆ и҅ мрь҆чениꙗ прѣть҆мнааго мрака и҅ о҅въ и҅хъ къ бо꙯у глаголаа҅ше и҅ чрѣва а҅дова вь҆пл҄ь мои҆ о̑услꙑша гласъ мои҆ о҅тъвръже мꙙ въ глѫбинꙑ въꙁпихъ к тебѣ г꙯и г꙯и о̑услꙑши гласъ мои҆ и҅ дроугꙑи҆ просвѣти лице твоѥ и҅ съпасени бѫдемъ и҅ и҅нъ сѣдꙙи на херовимѣ ꙗ҅ви сꙙ въꙁдвигни силѫ твоѭ̑ и҅ приди съпастъ насъ и҅ и҅нъ скоро да варꙙтъ нꙑ штедротꙑ твоѧ г꙯и и҅ дроугꙑи҅ и҅ꙁбави доушѫ моѭ̑ о҅тъ а҅да прѣи҅сподь҆нꙗго и҅ и҅нъ г꙯и и҅ꙁвелъ ѥ҅си о҅тъ а҅да доушѫ моѭ̑ и҅ дроугꙑи҆ не о҅стави доушꙙ моѥ҅ѧ въ а҅дѣ и҅ и҅нъ да вь҆ꙁидетъ и҅ꙁ исть҆лѣниꙗ животъ мои кꙿ тебѣ г꙯и бж꙯е мои҆ съмотри не тъкꙿмо о̑умь҆ръшии҅мъ при н҄емъ и҅ по н҄емъ повѣдати своѥ чловѣколюбиѥ҆ нъ и҅ дръжимꙑмъ о҅тъ а҅да прѣжде пришь҆ствиꙗ ѥ҅го и҅ сѣдꙙштии҅мъ въ ть҆мѣ и҅ вь҆ сѣни сь҆мрь҆ть҆нѣ тѣмꙿже чловѣкꙑ о̑убо въ пль҆ти сѫштꙙ плътиѭ̑ дш꙯евь҆нѫѭ̑ богъ и҅ слово посѣтилъ ѥ҅стъ доушꙙ же бес пль҆ти сѫштꙙ бж꙯иѥѭ̑ и҅ прѣчистоѭ̑ своѥ҅ѭ̑ дш꙯еѭ̑ въ а҅дѣ просвѣтилъ ѥ҅стъ тѣлоу о̑у не божь҆ствоу раꙁлѫченѣ сѫшти Тѣмже потъштимъ сꙙ и҅ мꙑсль҆ѭ̑ въ а҅дѣ и҅дѣмъ ꙗ҅ко да видимъ како тоу тъгда дръжавоѭ̑ крѣпъ҆коѭ̑ о҅тънѫдь҆ дръжитъ дръжꙙштаа҅го мѫчител҄ьство и҅ вои҅нꙑ свои҅мъ блистаниѥ҅мъ не о̑умираѭ̑штии҅мъ о҅ н҄емъ плькомъ чинꙑ вꙙжетъ двь҆ри беꙁдънꙑ въꙁь҆мъ о҅тъ срѣдꙑ и҅ врата беꙁдрѣвꙿна кръстомъ х꙯с сь҆ломь҆ гвоꙁдии҅ же верѣѧ вѣчь҆нꙑѧ съкроуши и҅ съломь҆ и҅ ѫ҅ꙁами и҅ своима рѫкама ѥ҅моу нераꙁдрѣшь҆наꙗ҆ ѫ҅жа желѣꙁнаꙗ ꙗ҅ко воскъ расквьръ ҅И копь҆ѥ҅мъ пронъꙁъшоуо̑умоу бж꙯иꙗ҆ ребра бесплътъноѥ҆ срь҆дьце мѫчителю прободъ тоу съкроуши дръжавѫ лѫкомъ ѥ҅го ѥ҅гда кръ҆стъ ꙗ҅ко лѫкъ бж꙯иꙗ҅ма рѫкама ѫ҅ꙁами ꙗ҅ко тꙙтивоѭ̑ налꙙче тѣмже а҅ште съ беꙁмльвьствиѥ҅мъ въ слѣдъ хс꙯а и҅деши нꙑнꙗ видиши ѥ҅гда мѫчителꙗ съвꙙꙁа кде же главѫ ѥ҅го въстъче како же ть҆мницꙙ ѥ҅го раскопа како же съвꙙꙁьн҄ꙙ и҅ꙁведе како же ꙁмиѭ̑ распъра и҅ кꙿде ꙁмиѭ̑ о҅бѣси Како же а҅дама свободи и҅ како ѥ҅угѫ въскрѣси и҅ како посрѣдьн҄ѫ стѣнѫ раꙁори и҅ кде лютааго ꙁмиꙗ о҅сѫди и҅ како непобѣдимꙑѧ побѣдꙑ постави кде же съмрꙿть҆ о̑умрьтви и҅ како и҅стьлѣниѥ и҅сть҆ли и҅ чловѣка въ прь҆вꙑи постави владꙑчь҆скъи҆ санъ о҅тъметаѧи о̑убо вьчера владꙑчь҆скъи҆ л҄егео҅нъ а҅гг҄елъ глагол҄ꙙ петрови ꙗ҅ко могѫ нꙑнꙗ прѣдъ собоѭ̑ поставити бол҄е нежели дꙿва на десꙙте легео҅нъ а҅гг҄елъ дь҆несь҆ же боголѣпь҆но въкоупѣ же и҅ храбъръскꙑ и҅ владꙑчꙿскꙑ съходитъ на а҅да и҅ на сь҆мрь҆ть҆ и҅ на мѫчителꙗ съмрьтиѭ̑ съмрь҆ти Бесь҆мрь҆тънꙑѧ беꙁпль҆тънꙑи҅хъ вои҅нъ и҅ чиновъ невидимꙑи҆хъ не богови не тъкмо лег҄ео҅нꙑ нъ тъмꙑ тъмами и҅ тꙑсѫштꙙ тꙑсѫштами и҅мꙑ а҅гг҄елъ и҅ а҅рханг҄елъ властии҆ владꙑчь҆ствии҆ господьствии҆ силъ и҅ прѣстолъ шестокрилать҆ць҆ многоо҅читꙑи҅хъ небесъскꙑхъ чиновъ проводꙙштꙙѧ҆ ҅ꙗко своѥго господа и҅ цѣсара и҅ даръ приносꙙштꙙ и҅ поѭ̑штⱕ҅ х꙯са не пособиѧ въ брани творꙙштꙙ не достои҅нъ о̑убо се ѥ҅стъ богоу коѥ҅го бо и҅ пособиꙗ трѣбоуѥ҅тъ х꙯с нъ по длъгоу и҅ по чь҆сти съ любь҆виѭ̑ присно своѥ҅моу г꙯и въи҅нѫ прѣстоꙗ҅ти богови полоучиви е҅тери о҅рѫжь҆ници такожде и҅ копии҅ници скори господь҆стѣи брани помаанию тъкмо подвиꙁании божиѧ скоротꙑ дроугꙿ дроуга вараѭ̑ште въкоупѣ вь҆ дѣло съконь҆чаваѭ̑штꙙ повелѣнии҅мъ дѣтѣли и҆ побѣдоѭ̑ о̑устроѥ҅ни къ врагомъ и҅ мѫчител҄емъ о҅бль҆чени тѣмꙿже и҅ сꙿнидошꙙ тъгда текѫште въкꙋпѣ и҅ послѣдоуѭ̑ште богови и҅ господи на гробьнаꙗ и҅ вь҆сеи ꙁеми глѫбь҆шаꙗ о̑умь҆рь҆шии҅мъ о҅тъ вѣка подъ ꙁемь҆ѥ҆ѭ̑ жилишта и҅ꙁвести о҅кованꙑѧ҆ о҅тъ вѣка съпꙙштꙙѧ и҅ ꙗ҅ко о̑убо врата и҅ бесль҆нь҆наꙗ а҅дова жилишта жилишта же и҅ тъмницꙙ и҅ съкровишта и҅ врьть҆пи божиѥ҆ посѣштениѥ и҅ свѣтъло пришъствиѥ ѥ҅го постиже Вараѥ҅тъ вь҆сꙙ гаврии҅лъ а҅рꙿхистратигъ ꙗ҅коже по о҅бꙑчаю̑ радости благовѣштениꙗ приноситъ чловѣкомъ и҅ глаголъ е҅теръ крѣпокъ и҅ а҅рханг҄ель҆скъ и҅ воѥводь҆скъ свѣть҆лъ и҅ ль҆вь҆скъ къ противь҆нꙑи҅мъ силамъ гласомъ велиѥ҅мъ глагол҄етъ въꙁмѣте врата кнꙙꙁи ваши с н҄имиже въпиѥ҅тъ михаи҅лъ и҅ въꙁь҆мѣте сꙙ врата вѣчьнаꙗ потом же и҅ силꙑ рѣшꙙ о҅тъстѫпите вратници ꙁаконопрѣстѫпꙿнии҆ такожде владꙑчь҆ствиꙗ съ о҅бластиѭ̑ съкроушите сꙙ желѣꙁнаꙗ ѫ҅жа нераꙁдрѣшимаꙗ и҅ и҅нъ постꙑдите сꙙ противь҆нии сѫпостати и҅ дрꙋгꙑи҆ о̑убои҅те сꙙ мѫчител҄е ꙁаконопрѣстѫпꙿнии҆ и҅ ꙗ҅ко се при ц꙯ри храбь҆рѣ цѣсарь҆скꙑ о҅плъчаѭ̑шти сꙙ и҅ побѣждаѭ̑шти гроꙁа е҅тера и҅ трепетъ въкоупѣ же и҅ съмѫштаниѥ҆ и҅ страхъ пристрашънъ нападаѥ҅тъ на непобѣдимааго владꙑкꙑ врата такожде же и҅ въ а҅дъское҆ о҅но дивъноо҆ х꙯сово пришъствиѥ҅ ѥ҆же въ прѣи҅сподꙿн҄ихъ вънеꙁаа҅пѫ бꙑстъ съвꙑше блистанию̑ мракъ вь҆ лице противънꙑи҅мъ адовамъ силамъ громъгласомъ е҅теромъ слꙑшꙙштемъ кличѫштемъ и҅ воѥ҅мъ велꙙштемꙿ и҅ глагол҄ѫштемъ вь҆ꙁьмѣте врата кнꙙꙁи ваши вь҆ꙁь҆мѣте врата не о҅тврь҆ꙁѣте бо нъ о҅тъ самѣхъ о҅сновании вь҆ꙁь҆мѣте ꙗ и҅скорените прѣставите не ꙁатварꙗти сꙙ и҅мъ кꙿ томоу въꙁь҆мѣте врата кнꙙꙁи ваши не ꙗ҅ко не могѫштоу пришъдъшоуо̑умоу владꙑцѣ ҅И вратомъ ꙁатвореномъ ѥ҅гда велитъ въходити нъ владꙑчь҆скꙑ вамъ ꙗ҅ко о̑убогомъ хлапомꙿ велꙙштоу вь҆ꙁꙙти сꙙ вѣчьнꙑи҅мъ вратомъ и҅ прѣставь҆ѥ҅ниѥ и҅ съкроушениѥ тѣмже ни народомъ вашимъ нъ мь҆нꙙштии҅мъ сꙙ кнꙙꙁемъ бꙑти повелѣваатъ глагол҄ꙙ въꙁь҆мѣте врата кнꙙꙁи ваши нъ҅ ни и҅нѣмъ е҅теромъ сѫштемъ кнꙙꙁи а҅ште бо и҅ доселѣ о̑умьръшии҅ми о҅тъ вѣка ꙁь҆лѣ влали ѥ҅сте кꙿ томоу о̑уже не о҅бладаи҅те и҅ми нъ ни и҅нѣми ни вами нъ ни вами самѣми бѫдете кнꙙꙁи вь҆ꙁь҆мѣте врата приде бо х꙯с небесъскꙑѧ двь҆ри пѫть҆ сътворите въшъдъшоуо̑умоу на ꙁападъскꙑѧ ꙁападꙑ господь҆ и҅мꙙ ѥ҅моу и҅ господоу и҅сходꙑ съмрь҆тьнꙑи҅мъ вратомъ въходꙑ сь҆мрь҆ть҆нꙑѧ҆ вꙑ сътвористе а҅ и҅сходъ самъ сътворитъ приде тѣмже вь҆ꙁꙿмѣте врата кнꙙꙁи ваши вь҆ꙁмѣте и҅ не моудите Въꙁꙿмѣте скоро вь҆ꙁмѣте и҅ не жь҆дѣте а҅ште ли моудити мните самѣмъ вратомъ беꙁдрѫкоу о҅ себѣ вьꙁꙙти сꙙ велитъ вь҆ꙁь҆мѣте сꙙ врата вѣчь҆наꙗ҆ въкоупѣ же силꙑ въскликнѫшꙙ въкоупѣ же врата въꙁꙙшꙙ сꙙ въкоупѣ желѣꙁꙿнаꙗ ѫ҅жа и҅ верѣѧ съкроушишꙙ сꙙ въкоупѣ ꙁатвори о҅тъпадошꙙ въкоупѣ о҅снованиꙗ тъмницꙙ подвижашꙙ сꙙ Въкоупѣ противънꙑѧ силꙑ бѣствоу сꙙ ѧ҅шꙙ дроугъ дроуга рѣѧ҆ и҅ дроугъ дроуꙁѣ прѣтꙑкаѧ҅ сꙙ и҅ и҅нъ и҅номоу бѣжати глагол҄ꙙ о̑устрашишꙙ сꙙ подвижашꙙ сꙙ о̑ужаснѫшꙙ сꙙ съмꙙтошꙙ сꙙ о҅блѣдѣшꙙ сташꙙ въкоупѣ дивишꙙ сꙙ недомꙑслишꙙ сꙙ въкоупѣ и҅ вь҆стрепеташꙙ и҅ о҅въ и҅хъ ꙁѣѧ стоꙗ҅ше о҅въ же колѣнома лице покрꙑваа҅ше а҅ дроугꙑи ниць ꙁадь҆хнѣа҅ше сꙙ и҅ и҅нъ ꙗ҅ко мрь҆твъ о҅цѣпааше а҅ дроугꙑи о̑ужасомъ дръжимъ бѣ и҅ о҅блѣдѣвъ лежаа҅ше а҅ дроугꙑи҆ въ ѫ҅трь҆н҄ихъ прибѣжиштихъ и҅штаꙁаа҅ше тоу бо тъгда сь҆сѣче х꙯с въ о̑ужасѣ главꙑ силь҆нꙑи҅хъ тоу сътрꙙсе сꙙ вь҆ н҄емъ тоу раꙁвръꙁошꙙ о̑уꙁдꙑ своѧ глагол҄ѫште кто сь҆де ѥ҅стъ цѣсарь҆ славѣ кто сь҆ ѥ҅стъ таковъи҆ таковаꙗ съ толицѣми сь҆де творꙙ чоудеса кто сь҆ ѥ҅стъ цр꙯ь славѣ творꙙи҆ нꙑнꙗ въ а҅дѣ не бꙑвъшаꙗ никъгдаже въ а҅дѣ кꙿто сь҆ ѥ҅стъ и҅ꙁводꙙи҆ о҅тъсѫдоу о҅кованꙑѧ о҅тъ вѣка кто сь҆ ѥ҅стъ раꙁдроушивꙑи҆ нашѫ непобѣдимѫѭ̑ дръжавѫ и҅ мѫжь҆ство К н҄имꙿ же о҅тъвѣштаваахѫ господь҆скꙑѧ силꙑ глагол҄ѫштꙙ о̑увѣдѣти ли хоштете кто сь҆ ѥ҅стъ цр꙯ь славѣ гь крѣпъкъ и҅ силь҆нъ г꙯ь силенъ и҅ крѣпъкъ и непобѣдимъ въ бранехъ сь҆ ѥ҅стъ о҅тъвръгъи҆ вꙑ отъ небесъскꙑи҅хъ мѣстъ и҅ о҅ ꙁеми посълавъ ҆Ѡ о҅каꙿнии ꙁаконопрѣстѫпꙿници мѫчител҄е о҅нъ и҅стꙑи ѥ҅стъ съкроушивъи҆ въ їѡ̑рданьскꙑхъ водахъ главꙑ ꙁмие҅въ вашихъ сь҆ и҅стъ ѥ҅стъ о҅бличивъи крьстомъ и҅ поꙁороу сътворивъ и҅ о҅слабл҄ь жилꙑ вашꙙ тъ и҅стꙑи ѥ҅стъ съвꙙꙁавꙑи҆ и҅ о҅мрачъ и҅ въ беꙁдьнѫ пось҆лавъ вꙑ Сь и҅стꙑи҅ ѥ҅стъ посꙑлаѧи вꙑ въ о҅гн҄ь вѣчьнꙑи҆ и҅ вь г҄ео҅нꙿнѫ тѣмже не моудите не жидѣте нъ подвигнѣте сꙙ и҅ ѫ҅жникꙑ и҅ꙁведѣте ѧ҅же доселѣ пожрѣсте ваша бо дръжава о̑уже раꙁдроуши сꙙ ваше мѫчител҄ьство о̑уже прѣста ваше шꙙтаньѥ҆ лютѣ ꙗ҅ко раꙁдроуши сꙙ ваша гръдꙑн҄и до конь҆ца о҅слабѣ ваша крѣпость и҅ꙁнеможе и҅ погꙑбе сь҆ѧ господьн҄ꙙ силꙑ противънꙑи҅мъ силамъ гл꙯аꙿхѫ въкоупѣ же и҅ ть҆штаа҅хѫ сꙙ и҅ о҅ви тьмницꙙ о҅тъ самѣхъ о҅сновании҆ раскопаваа҅хѫ о҅ви же противънꙑѧ силꙑ гонꙗахѫ о҅тъ вьнѣшть҆н҄ии҅хꙿ съкровиштъ вь вь҆нѫтрьн҄ии҅хъ бѣжꙙште и҅ и҅ни прѣи҅сподь҆нꙗꙗ хранилишта и҅ нꙑришта и҅ пешти и҅скаа҅хѫ и҅ течаахѫ и о҅ви дроугъ дроуга и҅нѫдоу сьвꙙꙁь҆нꙗ господеви привождаахѫ и҅ и҅ни мѫчителꙗ вꙙꙁаахѫ и҅ дроуꙁии вѣчь҆нꙑѧ҆ сь҆вꙙꙁьн҄ꙙ и҅споуштаахѫ а҅ дроуꙁии҆ слоужаахѫ въскорѣ и҅ о҅ви въходꙙштоу вънѫтрь҆ѭ̑доу х꙯соу прѣдьтечаахѫ о҅ви же ꙗ҅ко богоу и҅ цѣсароу и҅ побѣдителю прѣстоꙗ҅хѫ Сим же тако нъ и҅ паче сихъ въ а҅дѣ бꙑваѭ̑штемъ бꙑваѭ̑штемъ же и҅ говорꙙштемъ вь҆сѣмъ и҅ трꙙсѫштемъ сꙙ ꙗ҅ко господьн҄еѥ҆ пришь҆ствиѥ҆ сама прѣи҅сподьнꙗа҆ прѣи҅сподн҄иимъ дои҅ти хотѣа҅ше а҅дамъ о҅нъ адамъ о҅нъ сь҆вꙙꙁанꙑи вь҆сѣхъ чк꙯ъ прѣжде вьнѫтрьѭ̑доу вь҆сѣхъ съ многоѭ̑ тврь҆дь҆ѭ̑ съвꙙꙁанъ дръжимъ слꙑша господь҆стѣи҆ ноꙁѣ въходꙙшти къ съвꙙꙁь҆н҄емъ и҅ поꙁна гласъ ходꙙштоуо̑умоу въ ть҆мници и҅ о҅брꙙштъ сꙙ къ всѣмъ сѫштии҅мъ сь҆ н҄имъ о҅тъ вѣка съвꙙꙁь҆н҄емь҆ и҅ рече гласъ ногоу е҅тера слꙑшѫ къ намъ грꙙдѫшта и҅ а҅ште тъ въ и҅стинѫ сѣмо прити и҅ꙁволилъ ѥ҅стъ мꙑ от ѫ҅ꙁъ свободимъ сꙙ а҅ште въ и҅стинѫ о҅ного съ нами видимꙿ мꙑ о҅тъ ѫ҅ꙁъ и҅ꙁбавь҆ꙗ҅емъ сꙙ си и҅ подобьнаꙗ симъ а҅дамоу глагол҄ѫштоу къ вь҆сѣмъ сѫштии҅мъ сь҆ н҄имъ сь҆вꙙꙁь҆н҄емъ вь҆ниде господь҆ к н҄имъ побѣдноѥ҅ о҅рѫжьѥ крь҆ста дръжꙙ Егоже видѣвъ а҅дамъ съꙁъданꙑи прѣжде и҅ о̑ужасомъ вь҆ꙁбивь прь҆си вь҆ꙁпи къ вь҆сѣмъ сь҆пꙙштии҅мъ о҅тъ вѣка и҅ рече господь҆ мои сь҆ всѣми и҅ о҅тъвѣштавъ х꙯съ гл꙯а а҅дамови и҅ съ д꙯хомъ твои҅мъ и҅ їмъ ꙁа рѫкѫ вь҆скрѣшаатъ глагол҄ꙙ вь҆стани сь҆пꙙи҆ и҅ ꙁри сни о҅тъ мрь҆твꙑи҅хъ и҅ о҅свѣти тꙙ х꙯с а҅ꙁъ б꙯ъ твои҆ бꙑвꙑи тебе ради сꙑнъ твои҆ нꙑнꙗ глагол҄ꙙ и҅ по о҅бласти повелѣваѧ сьвꙙꙁьн҄емь҆ и҅ꙁидѣте и҅ сѫштии҅мъ вь҆ ть҆мѣ просвѣтите сꙙ и҅ лежꙙштии҆мъ вь҆станѣте тебѣ повелѣваѭ̑ вьстани сь҆пꙙи҆ Не сего бо ради тꙙ сътворихъ да въ а҅дѣ съвꙙꙁанъ ѥ҅си въскрьсни о҅тъ мрьтвꙑи҅хъ а҅ꙁъ бо ѥ҅смъ животъ чловѣчь҆скꙑи҆ въскрь҆сни съꙁь҆даниѥ҆ моѥ҆ въскрь҆сни ꙁраче мои бꙑвꙑи по о҅браꙁоу моѥ҅моу въстани пои҅ди о҅тъсѫдоу и҅ тꙑ бо о҅ мь҆нѣ и҅ а҅ꙁъ о҅ тебѣ ѥ҅дꙿно и҅ нераꙁдѣлимо ѥ҅свѣ тилиште тебе ради богъ твои҆ бꙑхъ сꙑнъ твои҆ тебе ради господь сꙑ приѧхъ о҅браꙁъ твои раба тебе ради сꙑ прѣвꙑшь҆и небесъ придохъ на ꙁемьѭ̑ и҅ подъ ꙁемл҄еѭ̑ тебе ради чловѣка бꙑхъ ꙗ҅ко чловѣкъ бес помошти свободь҆и҅ въ мрь҆твꙑи҅хъ тебе ради и҅шъдъшааго о҅тъ врь҆тограда и҅ю̑деѡ̑мъ прѣданъ бꙑхъ о҅тъ врь҆та и҅ въ врьтѣ осѫжденъ бꙑхъ виждъ лица моѥго ꙁапл҄ьвань҆ꙗ ꙗ҅же тебе ради приѧ҅хъ да тебе о̑устроѭ̑ въ прь҆воѥ дъхновень҆ѥ виждь҆ ми ланитама о̑ударань҆ꙗ ꙗ҅же приѧхъ да тебѣ раꙁвраштенꙑи ꙁракъ и҅справь҆ѭ̑ въ прь҆вꙑи҆ о҅браꙁъ Виждъ ми плештьма ранꙑ ѧ҅же приѧ҅хъ да раꙁметаѭ̑ твои҅хъ грѣхъ брѣмꙙ лежꙙштеѥ҆ на плештоу твоѥ҅ю̑ виждъ мои пригвожденѣи рѫцѣ и҅же прость҆рѣхъ на дрѣвѣ добрѣ тебе ради прость҆рь҆шааго на дрѣво рѫцѣ ꙁьлѣ виждъ мои пригвожденѣи҆ и҅ прибь҆ѥ҅нѣ на дрѣвѣ ноꙁѣ твоѥ҅ю̑ ради ногоу текъшоу къ дрѣвоу ꙁь҆лѣ въ шестꙑи дь҆нь҆ твоѥ о҅сѫждень҆ѥ бꙑстъ вь҆ шестꙑи҆ дь҆нь҆ и҅ твоѥ посѫждениѥ҆ и҅ раю̑ о҅тврь҆стиѥ҆ сътворихъ въкоусихъ тебе ради ꙁльчи да и҅сцѣл҄ѫ тебе сь҆нѣди о҅ноѧ сладъкꙑѧ҆ горь҆кѫѭ̑ сласть въкоусихъ о҅ць҆та да раꙁорѫ твоѥ҅ѧ҆ сь҆мрь҆ти о҅цьть҆нѫѭ̑ и҅ лютѫѭ̑ чашѫ и҅ приѧ҅хъ гѫбѫ да о҅тъмꙑѭ̑ рѫкописаньѥ҆ твоѥ҅го грѣха приѧ҅хъ и҅ трь҆сть҆ да напишѫ свободѫ родоу чловѣчь҆скоуѹ҄моу о̑уснѫхъ на крь҆стѣ и҅ копь҆ѥмъ прободенъ бꙑхъ вь ребра тебе ради о̑уснѫвъшаꙿго въ раи и҅ е҅угѫ о҅тъ ребра и҅ꙁведъша моѥ ребро и҅цѣлило ѥ҅стъ болѣꙁнь твоѥ҅го ребра мои сънъ и҅ꙁведетъ тꙙ о҅тъ съмрьть҆нааго съна моѥ копиѥ о̑уставило ѥ҅стъ о҅браштаѭ̑штее сꙙ на тꙙ копь҆ѥ тѣмже въстані пои҅ди о҅тъсѫдоу иꙁведохъ тꙙ о҅тъ ꙁемь҆ѧ раи҅скꙑѧ о̑устраꙗ҅ѭ̑ тꙙ о̑уже въ раи҆ нъ на небесъскꙑи прѣсто въꙁбранихъ ти дрѣва животънааго о҅браꙁа нъ се а҅ꙁъ вь҆сь҆ животѣ причꙙстихъ ти сꙙ повелѣхъ херовимомъ рабъскꙑ стрѣшти тꙙ сътворѫ херовимъ покланꙗти ти сꙙ съкрꙑлъ сꙙ ѥ҅си о҅тъ б꙯а ꙗ҅ко нагъ нъ се съкрꙑлъ ѥ҅си вь҆ себѣ б꙯а нага о҅бль҆клъ сꙙ ѥ҅си въ срамь҆нѫѭ̑ кожь҆нѫѭ̑ риꙁѫ нъ о҅блѣкохъ сꙙ б꙯ъ пльти твоѥ҅ѧ҆ въ кожьнѫѭ̑ риꙁѫ тѣмꙿже вь҆станѣте пои҅дѣте о҅тъсѫдоу о҅тꙿ и҅сть҆лѣнь҆ꙗ вь҆ неи҅сть҆лѣнь҆ѥ о҅тъ съмрь҆ти въ животъ вь҆станѣте пои҅дѣте о҅тъсѫдоу о҅тъ тꙿмꙑ вь вѣчьнꙑи свѣтъ въстанѣте и҅дѣте о҅тъсѫдоу о҅тъ страсти вь веселиѥ҆ въстанѣте и҅дѣте о҅тъсѫдоу о҅тъ работꙑ въ своботѫ о҅тъ ть҆мницꙙ въ вꙑшн҄ии и҅ероусалимъ о҅тъ ѫ҅ꙁꙑ къ богоу о҅тъ болѣꙁни на раи҅скѫѭ пиштѫ о҅тъ ꙁемь҆ѧ на небо на се бо о̑умрѣхъ и҅ въскръснѫхъ да и҅ живꙑи҅ми и҅ мрьтвꙑи҅ми о҅бладаѭ̑ тѣмже вь҆станѣте пои҅дѣте о҅ть҆ць҆ бо небесъскꙑи҆ погꙑбъшꙙѧ жидетъ о҅вцꙙ девꙙть҆ десꙙтꙑѧ и҅ девꙙть҆ а҅гг҄ельскꙑѧ҆ о҅вь҆цꙙ клеврѣта жидѫтъ а҅дама къгда вь҆скрꙿснетъ къгда вь҆ꙁидетъ и҅ къ богоу въꙁвратитъ сꙙ херовимъскꙑи прѣстолъ о̑уготовилъ сꙙ ѥ҅стъ въꙁносꙙштеи ѧ҅дри и҅на то трепеꙁа о̑уготова сꙙ брашна готова вѣчнии крови и҅ жилишта съкровишта благꙑи҅хъ о҅твръꙁошꙙ сꙙ небесь҆скоѥ цр꙯ьство прѣжде вѣкъ о̑уготови сꙙ и҅хже о҅ко не видѣ и҅ о̑ухо не слꙑша благꙑи҅хъ и҅ на срь҆дце чловѣкоу не вь҆ꙁидошꙙ чловѣка жидѫтъ си же и҅ подобь҆наа симъ го꙯у глагол҄ѫштоу въскръсаѥ҅тъ с н҄имъ сꙑи҆ вь҆ н҄емь҆ вь҆коупѣ а҅дамъ и҅ вьскрѣшаѥ҅тъ с н҄имъ ѥ҅гда нъ і многаꙗ тѣлеса о̑умь҆ръшии҅хъ о҅тъ вѣка ст꙯ꙑихъ вь҆скрь҆сѫ проповѣдаѭ̑штꙙ тридневноѥ гн꙯е вь҆скрь҆сениѥ҆ ѥ҅же свѣтло прии҅мѣмъ и҅ видимъ и҅ о҅бь҆мѣмъ҆ съ а҅гг҄елꙑ ликоуѭ̑ште съ а҅рхагг҄елꙑ праꙁдъноуѭ̑ште вь҆коупѣ и҅ славꙙште вь҆скрѣшь҆шааго нꙑ о҅тъ и҅сть҆лѣниꙗ хс꙯а ѥ҅моуже слава и҅ дрь҆жава съ беꙁначꙙлънꙑи҅мъ о҅ц꙯мъ и҅ прѣсвꙙтꙑи҅мъ и҅ животворꙙштиимъ дх꙯омь҆ нꙑнꙗ и҅ присно и҅ вь҆ вѣкꙑ вѣкомъ ҅Амин їѡ̑а҅на а҅рхие҅п꙯па костантинꙗ града ꙁлатоо̑устааго на вь҆скрѣшениѥ христово о҅тъ лоукꙑ е҅уагг҄елиста И се дь҆ва бѣста о҅ть҆ н҄ихъ и҅дѫшта пѫть҆мъ вь҆ ть҆ дьнь҆ въ вь҆сь҆ сѫштѫѭ̑ далече о҅тъ и҅е҅роусалима шести десꙙтъ стадии҆ е҅и҅же и҅мꙙ е҅мꙿмао̑усъ ѡ̑ како ѥ҅гда боꙗ҅ꙁнь҆ и҅ страхъ о҅бь҆метъ ꙁемь҆нааго вь҆се ѥ҅го е҅сть҆ство а҅биѥ въꙁмѫштаѥтъ ҆Ѡ како прѣштеньѥ҆ а҅рхиереи҅ско въꙁꙿмѫти а҅постоль҆скꙑ трѫтꙑ ѡ̑ како кнꙙꙁь дрь҆ꙁость҆ прогна а҅постоль҆скааго лика ѡ̑ како сверѣпь҆ство владꙑкъ вьꙁмѫти о̑умъ о̑ученикъ ѧ҅шꙙ бо сь҆мрьть҆нии҆ сьдѣтелꙗ вь҆сѣхъ и҅ ꙗ҅коже а҅гнꙙ ꙁвѣриѥ тако х꙯а б꙯оо̑убиици и҅мъше приведошꙙ на дворъ а҅рꙿхие҅реѡ̑въ тъгда же о̑устрѣл҄енъ бꙑстъ връховь҆н҄ии҆ а҅постолъ о҅тъврьжениїмꙿ їѡ̑а҅ннъ о҅тиде бѣжавъ ѳома невѣрие҅мъ о̑удръжанꙿ бꙑстъ и҅ се дꙿва бѣста о҅тꙿ нихъ и҅дѫшта страхомъ рѣста о̑убѣживѣ ꙁвѣри боꙗ҅ꙁнь҆ѭ̑ о҅тъбѣживѣ ꙁвѣри боꙗ҅ꙁнь҆ѭ̑ о҅тъбѣживѣ сьмрьтънꙑѧ ꙁатворꙑ ѥ҅гда се глаголаа҅ста къ себѣ бѣживѣ стрстми сти а҅рꙿхие҅реи҅скꙑ о҅тъбѣживѣ владꙑчь҆н҄ꙙ о̑убиїствьнꙑѧ рѫкꙑ а҅ште бо и҅ сь҆мрьти наю̑ прѣдадꙙтꙿ не и҅мавѣ понести поношень҆ꙗ и҅хъ и҅ а҅ште кръви нашеѧ не пролѣѭ̑тъ словесꙑ нꙑ о̑устрѣлꙙтъ бѣживѣ а҅рꙿхие҅реи҅скꙑ ꙗ҅рости о҅тъбѣживѣ книгъчии прѣштень҆ꙗ побѣгнѣвѣ да не постижена бѫдевѣ и҅дѫшта о̑уклонивѣ сꙙ о҅тъ сего пѫти да не сьрѣтена бѫдевѣ сверѣпꙑи҅ми ѧ҅ꙁꙑкꙑ пастꙋха бо о̑убишꙙ о҅вьцꙙ растрь҆гнѫшꙙ кръмь҆чиѭ̑ о̑убишꙙ сѫштиїхъ с н҄имъ въ глѫбинѣ потопꙙтъ се помꙑшлꙗѭ̑шта и҅дѣа҅ста правь въ҆ и҅стинѫ таци бѣшꙙ вьсѣа҅нии҆ при пѫти е҅теръ бо вѣтръ страха вь҆ нѣ вьвѣавъ ꙗ҅коже листомъ вьсѣмъ е҅сть҆ствомъ двиꙁаа҅ше и҅ се два бѣста о҅ть҆ н҄ихъ и҅дѫшта вь тъ дьнь҆ ни треть҆ꙗ҆го же дьне прѣбꙑсте ѥ҅же рече и҅мъ нъ въ тъ часъ вь҆ н҄ьже жиꙁнь҆ на дрѣвѣ пригвоꙁдишꙙ вь҆ н҄ьже бесь҆мрьть҆нааго съ мрь҆твь҆ци положишꙙ вь҆ нь҆же господьн҄ь о̑убии҅цꙙ ꙁапечать҆лѣшꙙ гробъ въ тъ дь҆нь҆ и҅дѣа҅шета не пожꙿдаста ѥ҅гда хотѣа҅ше х꙯ъ и҅спроврѣшти а҅да ѥ҅гда хотѣа҅ше погребенꙑи҆ о҅тъврѣшти дръжимꙑѧ҆ многодь҆ньнꙑѧ ꙁалогꙑ ѥ҅гда хотѣа҅ше вь҆чьтенꙑи҆ сь мрь҆твьци прѣсѣшти гробьнꙑѧ печати ѥ҅гꙿда вьꙁлегꙑи҆ въ гробѣ ꙗ҅коже вь҆ чрѣвѣ хотѣаше о҅тъвалити камꙑкъ о҅тъ гроба ѥ҅гда вь҆чь҆тенꙑи҆ съ мрь҆твьци хотѣа҅ше о̑умрь҆твити коустодиѭ̑ ѥ҅гда ꙗвь сꙙ немоштьнь сътрълъ сь҆мрьть҆нꙑѧ ꙁатворꙑ ѥ҅гда ꙗ҅вь сꙙ нагъ хотѣа҅ше плѣнити нечꙿстивааго нъ вь тъ часъ не жьдаста сего видѣти нъ бѣжаста въ тъ часъ и҅ бесѣдоваста къ себѣ о҅ вꙿсемь҆ семь҆ приключь҆шиимъ сꙙ помꙑшласта бо вь҆ себѣ ѥ҅же о҅ велицѣ дѣа҅нии҆ како сътвории така ꙁнаменьꙗ сътрь҆пѣ ѧтъ бꙑти хоудꙑими рѫками како сь҆творь҆и множь҆ство чоудесъ и҅ꙁволилъ ѧ҅тъ бꙑти ѥ҅сть҆ство водь҆ноѥ вь҆ вино прѣложивꙑи҆ беꙁмѣрь҆но множь҆ство о҅тъ малъ хлѣбъ прѣпитѣлъ въ поустꙑн҄и прогꙿналъ словомъ множь҆ство бѣсъ слово и҅споуштаа҅ше и҅ проганꙗше недѫгꙑ посꙑлааше глаголъ и҅ о҅тъхождаа҅хѫ страсти брь҆нь҆ѥ҅мъ о҅бнавь҆ꙗ҅ше ꙁѣници о҅чию̑ о̑умь҆ръшꙙѧ ꙗ҅ко съпꙙштꙙѧ глашааше хромꙑѧ на течень҆ѥ словомъ ꙁъвааше о҅слабьѥ҅наа҅го и҅сцѣливъ дѣлателꙗ о҅дроу своѥ҅моу покаꙁалъ походилъ ꙗ҅коже по соухоу врь҆хоу морꙗ боурѫ вѣтрь҆нѫ оутолилъ словомъ ѧ҅тиѥ краꙗ риꙁꙑ крадѣаше и҅цѣл҄ень҆ꙗ҆ мꙑтарꙙ апостолꙑ творꙗꙗше блѫдницѫ плакавь҆шѫ сꙙ вь҆ небесъскꙑи крѫгъ наставь҆ꙗше Се къ себѣ глаголаста и҅ бесѣдоваста си дѣла въ и҅стинѫ сѫтъ божиѧ силꙑ си дѣла далече сѫтъ сь҆мрь҆ть҆наꙿго е҅сть҆ства си дѣла въ и҅стинѫ бесь҆мрь҆ть҆наꙿго сѫтъ а҅ не сь҆мрь҆ть҆на такожде же пакꙑ и҅ мьн҄ьшаꙿ къ себѣ мьн҄ѫ сьбираа҅шета пль҆ть҆ ношааше та и҅ ꙗ҅коже чловѣкъ тако живѣа҅ше ꙗ҅дѣꙿше хлѣбъ и҅ жꙙдааше хождаа҅ше ногама и҅ троуждааше сꙙ почивааше и҅ работааше ноужди е҅стьствоу съ мꙑтари вьꙁлежааше и҅ сь любодѣи҅цами живѣа҅ше досаждаѥ҅мъ трь҆пѣа҅ше и҅ о̑умалꙗѥ҅мъ мльчаа҅ше страхомъ о҅бъѧ҅тъ бѣ въ страсти и҅ глаголааше нꙑнꙗ дш꙯а моꙗ сь҆мꙙте сꙙ ѧ҅тъ бꙑстъ и҅ не въꙁможе бѣжати съвꙙꙁанъ бꙑстъ и҅ не въꙁможе о҅тъбѣгнѫти о҅сѫжденъ бꙑстъ и҅ не може побѣдити на дрѣвѣ пригвожденъ бꙑстъ и҅ не въꙁможе сь҆нити о҅ць҆та напоѥ҅нъ бꙑстъ и҅ не пои҅лъ въ того мѣсто горесть҆ копьѥ҅мъ боденъ бꙑстъ и҅ крь҆вь҆ ѥго съ водоѭ̑ и҅стече и҅ пакꙑ чловѣчь҆ска и҅ сь҆мрь҆ть҆на си въ и҅стинѫ нашего е҅стъства сѫтъ а҅ не бесьмꙿрь҆тъна се помꙑшлꙗа҅шета о҅ вь҆сѣхъ приключъшии҅хъ сꙙ сихъ ҅И бꙑстъ бесѣдоуѭ̑штема и҅ма и҅ съвъпрашаѭ̑штема сꙙ что бꙑвь҆шее҅ и чъто бѫдѫштеѥ и҅ самъ сп꙯съ приближь҆ сꙙ и҅дѣꙿше с н҄има наста доушевь҆нꙑи҆ крьмь҆чи рѣ҅шити прѣрѣкань҆ꙗ ѥ҅ю̑ приде правь҆дноѥ сль҆нь҆це и҅ лоучѫ божь҆ства и҅ богораꙁоумиꙗ прость҆рѣ на нꙗ наста и҅скомꙑи҆ и҅ самъ їс꙯ и҅дѣа҅ше с н҄има о҅чи же ѥ҅ю̑ дрьжимѣ бѣста не поꙁнати ѥ҅го прѣмѣни и҅ма о҅чи о҅баче тъгда да не поꙁнаѥ҅та ѥ҅го хранꙗа҅ше бо себе да а҅витъ сꙙ и҅ма на прѣломь҆ѥ҅нии҅ хлѣба каꙗ сѫтъ словеса си ꙗ҅же прѣрѣкае҅та къ себѣ ходꙙшта и҅ ѥ҅ста сѣтьна а҅ште бо и҅ ль҆гати хоштета лице ꙗ҅вь҆ꙗѥ҅тъ печаль҆ рьцѣта ми каꙗ сѫтъ словеса си ꙗ҅же прѣрѣкаѥ҅та къ себѣ повѣдита и҅ мь҆нѣ бесѣдѫ ѭ̑же глагол҄ета бѫдѫ и҅ а҅ꙁъ о҅бь҆шть҆никъ вашимъ словесемъ и҅мꙿже прѣрѣкаѥта каꙗ о̑убо сѫтъ словеса ꙗ҅же прѣрѣкаѥта междоу собоѭ̑ ходꙙшта и҅ е҅ста сѣтьна лице вь҆пиѥ҅тъ ѥ҅же о҅ скрьби о҅тъвѣшта же ѥ҅динъ о҅ть҆ н҄ею̑ ѥ҅моуже и҅мꙙ клеѡ̑па и҅ рече к н҄емоу тꙑ ли ѥ҅динъ живꙑ въ и҅е҅роусалимѣ не раꙁоумѣ бꙑвъшааго бѫди ѥ҅же не видѣлъ ѥси то не слꙑша ли да а҅ште о҅чима тоу не бѣ е҅да и҅ о̑ушима не слꙑша аште и҅ тоу не бѣ ѥ҅гда сꙙ сътворишꙙ бꙑвьшаꙗ҆ не слꙑша ли ни видѣлъ ѥ҅си ни о̑услꙑшалъ бꙑвъшааго тꙑ ли ѥ҅динъ живеши въ и҅ероусалимѣ и҅ не о̑увѣдѣлъ ѥ҅си бꙑвъшааго вь҆ н҄емь҆ ни ли ꙁвꙙгома слꙑшалъ ѥ҅си ни ли тварь҆ тꙙ нао̑учила бꙑвꙿшааго ни ли стухиѧ҆ нао̑учишꙙ тꙙ и҅ꙁмѣн҄енꙑ бꙑвшꙙ Сль҆нь҆це свѣта съвлъкъ сꙙ о҅блѣче сꙙ въ тъмѫ лоунь҆скаа красота напрасно о҅мрь҆че о҅пона цръкъвънаа на платꙑ раꙁдъра сꙙ дь҆нь҆ вь҆ ноштъ сꙙ прѣо҅блѣче камень҆ѥ на о̑укроухꙑ распаде сꙙ а҅дова дръжава съвꙙꙁана бꙑстъ и҅ не о̑увѣдѣлъ ѥ҅си бꙑвъшаа҅го Тольма ли ѡ̑ мѫжоу дръжимъ ѥ҅си невѣдѣниѥ҅мь да сего не раꙁоумѣе҅ши е҅да странникъ ѥ҅си сихъ мѣстъ ѥ҅да нꙑнꙗ пришълъ ѥ҅си въ градъ сь҆ ꙗ҅коже мь҆нивѣ и҅ного ѧ҅ꙁꙑка ѥ҅си ꙗште сего не о̑увѣдѣ тварь҆ и҅ꙁмѣни сꙙ и҅ не въꙁможе ли въꙁь҆рѣти тꙑ ли ѥ҅динъ живеши въ и҅е҅роусалимѣ и҅ не раꙁꙋмѣ бꙑвъшааго вь҆ н҄емь҆ вь҆ дни сиѧ҆ Онъ же рече коѥ дивно дѣло наи҅де на жить҆ѥ҆ стоужꙿде съмрь҆ть҆ноуо̑умоу ѥ҅стьствоу а҅ви сꙙ твари коѥ ѥ҅же васъ ради прѣстрадахъ и҅ сътрь҆пѣхъ да васъ съпасѫ о҅баче коѥ҆ нао̑учита мꙙ а҅ште что дивно о҅тъ чловѣкꙿ сътворено бꙑстъ о̑укажита ми а҅ште что ново а҅ви сꙙ въ твари коѥ҆ рече клеѡ̑па не сълъгахъ рече ѡ̑ мѫжоу ꙗ҅ко странникъ ѥ҅си сихъ мѣстъ а҅ште о҅тꙿнѫдь҆ не сь҆вѣси рь҆ци ми а҅ште ли ѥ҅же о҅ страсти тъчь҆ѭ̑ не вѣси томоу тꙙ нао̑учѫ о҅нъ же глаголаа҅ше коѥ҆ послоушаи҆ мѫжоу а҅бьѥ и҅мꙙ и҅ о҅ть҆чь҆ство ѥ҅же о҅ їс꙯ѣ наꙁарѣнинѣ їс꙯ и҅менемь҆ наꙁарѣнинъ родомъ бꙑстъ мѫжъ пророкъ ѱаноѥ҆ сь҆кончаваѧ҆ и҅ о҅ бѫдѫштии҅мъ о̑учꙙ и҅же бꙑстъ мѫжь пророкъ о҅ н҄емже ꙁахариꙗ глаголаа҅ше е҅се мѫжь҆ вь҆стокъ и҅мꙙ ѥ҅го ѥ҅днѣмъ словомъ о҅тъгонꙙ страсти ѥ҅дноѭ̑ бесѣдоѭ̑ прогонꙙ недѫгꙑ и҅же бꙑстъ мѫжъ пророкъ силь҆нъ дѣломъ и҅ словомъ мороу прѣштааше и҅ о̑утишаа҅ше сꙙ силь҆нъ дѣломъ и҅ словомъ сь҆ прокаꙁы҆ съвлѣче ꙗ҅коже сь҆ риꙁꙑ сильнъ дѣлꙑ повелѣвааше вѣтромъ и҅ о̑устѫпаа҅хѫ силь҆нъ словомъ касаа҅ше сꙙ жъгомꙑи҅мъ о҅гн҄емъ и҅ хладни бꙑваа҅хѫ силь҆нъ дѣлꙑ глаголаа҅ше а҅дови и҅ їꙁношаа҅ше ть҆лѣнь҆нꙑѧ҆ силь҆нъ словомъ вь҆ꙁь҆мъ пꙙть҆ хлѣбъ прѣкрь҆ми множь҆ство силь҆нъ дѣлꙑ слово слова раꙁорилъ и҅ тлъпꙑ бѣсъ вь҆ свиниѧ҆ посꙑлаа҅ше силь҆нъ словомъ касааше сꙙ соусѣ рѫцѣ и҅ тъгда жде на слꙋжь҆бѫ о҅тъсꙑлаа҅ше силь҆нъ дѣломъ проклинааше смокь҆вницѫ и҅ їсъхнѣꙗ҅ше силь҆нъ словомъ брь҆нии҅мъ помаꙁаа҅ше о҅чи и҅ просвѣштааше ꙁ҅рака силь҆нъ дѣлꙑ а҅рꙿхиереиска свѣта словъмъ о҅строуꙗаше сильнъ словомъ и҅ дѣль҆мь҆ водънааго трѫда строуѧ и҅ꙁь҆лиꙗ силь҆нъ словомъ и҅ дѣломъ прихождаа҅хѫ а҅рхие҅реи҆ и҅скоушаѭ̑ште ѥго и҅ ѥ҅днѣмъ словомь҆ о҅нѣмь҆ꙗше ѧ҅ ѥ҅гда хотѣа҅хѫ и҅мъ о҅коусꙑ творити о̑ученици ѥ҅моу бꙑваа҅хѫ ѥ҅гда хотѣа҅хѫ что о҅т н҄его о̑учити сꙙ ꙁнамень҆ꙗ҆ о҅т н҄его прошаꙿхѫ нъ слово слова раꙁорило и҅ о҅строуꙗ҅ше сь҆вѣтъ и҅хъ силь҆нъ словомъ и҅ дѣломъ прѣдъ богомъ и҅ всѣми людь҆ми того прѣдашꙙ а҅рхие҅реи и҅ кнꙙꙁи на о҅сѫждень҆ѥ сьмрь҆ти и҅ пропꙙшꙙ и҆ Нео҅сѫжденааго на сѫдишти поставишꙙ ꙗ҅ко о҅сѫдіма прѣдъ пилатомъ поставишꙙ ꙗ҅коже ꙁълодѣꙗ каи҆ꙗфѣ съвꙙꙁашꙙ рѫцѣ ѥ҅го сътворьшоу толико чоудесъ пригвоꙁдишꙙ ноꙁѣ ѥ҅го прѣсѣкъшии вль҆нꙑ морь҆скꙑѧ повѣсишꙙ жиꙁнь҆ на дрѣвѣ о҅строуи҅шꙙ ѥ҅же не о̑убиѥ҅ши ꙁаклашꙙ копь҆ѥ҅мъ о҅тъвръгошꙙ ѥ҅же не лъжепослоушьствоуѥ҅ши и҅ сьвѣдѣтел҄ьствовашꙙ ль҆жи прѣдашꙙ и на о҅сѫждень҆ѥ сьмрь҆ти и҅ прѣдастъ и пилатъ бивъ и҅ ѧ҅ꙁꙑкъ вь҆пь҆ꙗ҅ше вь҆ꙁьми вьꙁь҆ми пропьни и҆ Мꙑ же надѣа҅хомъ сꙙ ꙗ҅ко тъ ѥ҅стъ и҅же и҅матъ и҅ꙁбавити и҅л꙯ѣ ѡ̑ како лоука вь҆сь страхъ клео҅повъ помꙙнѫлъ не рече сꙙтъ мꙑ надѣѥ҅мъ сꙙ нъ мꙑ же надѣа҅хомъ сꙙ ꙗ҅ко тъ и҅матъ и҅ꙁбавити їл꙯ѣ мь҆нѣхомъ рече ꙗ҅ко тъ съпасетъ ѧ҅ꙁꙑкꙑ радовахомъ сꙙ ꙗ҅ко тъ спасетъ люди ꙗ҅коже мьн҄ѫ вь҆ нечаньѥ҆ и҅мѣа҅ше клеѡ̑па ѥ҅же о҅ х꙯ѣ воле же глаголавьшоу клеѡ̑пѣ глагола и҅ма їс꙯ ѡ̑ нераꙁоумь҆на и҅ моудь҆наа срь҆дꙿцемъ вѣровати о҅ всемъ ѥ҅же глаголашꙙ пророци не тако ли подобаа҅ше пострадати х꙯оу добрѣ наричемъи҆ странꙿникъ о̑учꙙштиїхъ о̑учитъ добрѣ хотꙙ о̑увѣдѣти о̑учꙙштиихъ о҅нѣмь҆ꙗ҅ѥ҅тъ ѡ̑ нераꙁоумиви и҅ моудꙿниї срь҆дꙿцемъ ꙗ҅ко не вѣровасте пророкомъ ꙗ҅ко сице подобаа҅ше пострадати х꙯оу и҅ тако вь҆нити въ славѫ своѭ̑ начь҆нъ же о҅тъ мосеа и҅ о҅тъ вь҆сѣхъ пророкъ съкаꙁаа҅ше и҅ма вь всѣхъ кꙿн҄игахъ себе ради ꙗ҅ко сице подобаа҅ше пострадати х꙯оу Начь҆нъ же о҅тъ мосеа҆ дроуга б꙯жиꙗго връха пророкъ прьвоуо̑умоу начрь҆тавь҆шоу писмꙙ и҅спрь҆ва сътворилъ б꙯ъ небо и҅ ꙁемьѭ̑ о̑учаа҅ше и҅хъ моси решти о̑уꙁь҆рите жиꙁнь҆ вашѫ висимѫ прѣдъ вами и҅ повѣшенъ рече а҅ꙁъ ѥ҅смъ жиꙁнь и҅ вь҆скрѣшень҆ѥ҆ и҅е҅ремиꙗ҆ рече поражѫ пастꙋха и҅ раꙁно пои҅дѫтъ о҅вь҆цꙙ и҅ пораженъ рече а҅ꙁъ ѥ҅смъ пастоухъ добрꙑи҆ а҅ште и҅ вꙑ о҅тъбѣгосте страхомъ о҅дръжими дд꙯ъ рече ꙗ҅дꙑи хлѣбъ мои҆ вьꙁвеличилъ ѥ҅стъ на мꙙ прѣль҆штень҆ѥ҆ и҅ самъ на вечери глаголаа҅ше ѥ҅динъ о҅тъ васъ прѣдастъ мꙙ прь҆вѣѥ страсти глаголааше нꙑнꙗ дш꙯а моꙗ҆ сь҆мꙙте сꙙ и҅ въ страсти глаголаа҅ше нꙑнꙗ приде часъ да прославитъ сꙙ сн꙯ъ чл꙯чьскꙑи Дд꙯ъ рече дашꙙ вь҆ ꙗ҅дь҆ моѭ̑ ꙁль҆чь҆ и҅ вь҆ жꙙждѫ моѭ̑ напои҅шꙙ мꙙ о҅цьта и҅ напоѥ҅нъ глаголаа҅ше е҅се съконь҆ча сꙙ такожде и҅ ѥ҅же вь страсти дд꙯ъ прѣжде ѱа положишꙙ мꙙ вь҆ ровѣ прѣи҅сподьн҄имъ вь҆ ть҆мнꙑи҅хъ и҅ вь҆ сѣни сь҆мрьть҆нѣ а҅сафъ ѥ҆же о҅ вьскрѣшениї въстани боже сѫди ꙁеми їꙗ҅ковъ съпавъ ꙗ҅ко львъ и҅ въста ꙗ҅коже скумь҆нъ їѡ̑на три дни въ к҄итѣ поживъ тридневъноѥ въскръсениѥ ѥ҅го проо҅бражаа҅ше дд꙯ъ ѥ҅же о҅ въсхождении҆ въ правꙿдѫ провь҆стрѫби въꙁиде б꙯ъ въсклицань҆ѥ҅мъ г꙯ь въ гласѣ трѫбь҆нѣ томоу слава и҅ тѣмь богоу и҅ о҅ц꙯оу о҅ доусѣ свꙙтѣѣ҆мь ꙗ҅коже и҅спрь҆ва нꙑнꙗ и҅ присно и҅ вь҆ вѣкꙑ вѣкомъ а҅мин їа҅нꙿна а҅рхие҅п꙯па костатинꙗ града ꙁлатоо̑устааго слово на ст꙯ѫѭ пасхѫ Радоуи҅те сꙙ о҅ г꙯и вьсегда вь҆ꙁлюбь҆ѥ҅наа брать҆ѥ и҅ пакꙑ рекѫ радоуите сꙙ г꙯ь блиꙁъ ничимже не пь҆цѣте сꙙ г꙯ь и҅ꙁ мрьтвꙑи҅хъ въсталъ и҅ с н҄имъ народъ многъ ст꙯ꙑихъ праꙁдь҆нъствоуи҅мъ о̑убо вь сласть҆ и҅ цѣломѫдрь҆ствь҆но сь҆ бо въ и҅стинѫ дь҆нь҆ и҅же сътворилъ г꙯ь въꙁдрадоуи҅м сꙙ и҅ вь҆ꙁвеселимъ сꙙ вь҆ н҄ь проповѣдимъ сьпась҆нааго дь҆ни памꙙтиѥ проповѣдимъ спаса нашего въскрѣшеньѥ҆ паче же наше съпасениѥ вь҆ꙁь҆пиїмъ проповѣдимъ о̑умрь҆штвень҆ѥ диꙗ҅волово нечистꙑхъ бѣсъ плѣн҄ениѥ҆ съпасень҆ѥ крь҆стиꙗнь҆ско въскрѣшень҆ѥ҆ мрътвꙑи҅хъ вь҆скрѣшеньѥ҆мъ бо христовомъ о̑угаснетъ г҄еѡ̑на о҅гн҄ьнаꙿ чрь҆вь҆ же нео̑усꙑпаѧи о̑умираѥ҅тъ а҅дъ мꙙтетъ сꙙ диꙗволъ сѣтоуѥ҅тъ грѣхъ о̑умрь҆штвꙗѥ҅тъ сꙙ доуси лѫкавь҆нии҆ прогоними бꙑваѭ̑тъ ꙁемь҆ниї на небеса вь҆сходꙙтъ сѫштии вь҆ а҅дѣ свобождени бꙑваѭ̑тъ о҅тъ ѫ҅ꙁъ диꙗ҅вол҄ь и҅ къ богоу прибѣгаѭ̑ште глагол҄ѫтъ диꙗ҅волови къде ти сь҆мрь҆ти жꙙло кде ти а҅де побѣда вина же намъ ѥ҅стъ свꙙтаа҅го праꙁдь҆нь҆ства и҅ тръжь҆ства сего х꙯ъ и҅же и҅ їсходатаи҅никъ ѥ҅стъ намъ вь҆сѣхъ добръ тъ бо и҅спрьва нꙑ сътворилъ о҅тъ не сѫштааго вь҆ сѫштеѥ приведъ тъ и҅ нꙑнѣ гꙑбнѫштꙙ съпаслъ о̑умрь҆штенꙑ о҅живилъ и҅ неприꙗ҅ꙁнина противъства о҅тꙙтъ тъ рабꙑ нꙑ сѫштꙙ грѣхоу свободь҆ а҅вилъ ꙁагладивъ наше рѫкоѱань҆ѥ҆ х꙯ъ нꙑ рече и҅скоупилъ о҅тъ клꙙтвꙑ ꙁакона бꙑвъ ꙁа нꙑ клꙙтва ꙁа н҄еже достои҅тъ и҅ намъ решти что въꙁдамъ господеви ꙁа вьсе ѥ҅же вь҆ꙁдалъ ѥ҅си намꙿ б꙯ъ сꙑ и҅ночꙙдъ чловѣкъ насъ ради и҅ꙁволилъ бꙑти и҅ бꙑстъ послоушливъ до сьмрьти да нꙑ о҅тъ вѣчь҆нꙑѧ҆ сь҆мь҆рти и҅ꙁбавитъ въ рабиї о҅браꙁъ сꙙ о҅блѣче ангель҆скꙑи҆ владꙑка пльть҆ приѧтъ богъ слово и҅ чловѣкъ ꙗ҅вь҆ꙗ҅ше сꙙ съо҅браꙁь҆нъ и҅ равноѥ҅сть҆ствь҆нь о҆ц꙯оу се прѣстрада да нꙑ о҅тъ неправдꙑ работꙑ и҅ꙁь҆метъ и҅ о҅тъ нечь҆стиꙗ и҅ꙁбавитъ сего ради сътрь҆пѣ пострадати пль҆ть҆ѭ̑ подадител҄ь нашего живота сего ради и҅ погребенъ бꙑстъ и҅сточникъ бесь҆мрь҆тиꙗ҆ да съмрьтьнꙑи҅мъ присно сѫшть҆и҆ животъ҆ подасть҆ и҆ пакꙑ же по ꙁеми добротворꙙ и҅сцѣл҄ѣѧ҆ чловѣчь҆скꙑѧ҆ страсти недостои҅но же о҅тъ богоборьцъ жидовъ въсприи҅маше въꙁмь҆ꙁдиꙗ господь же нашъ їсоу х꙯ъ ꙁа многѫѭ̑ благость҆ прокаженꙑѧ҅ о҅чиштаа҅ше слѣпꙑи҅мъ видѣнье даꙗ҅ше хромꙑѧ҆ цѣлꙗа҅ше бѣсꙑ проганꙗаше лаꙁара четврь҆тодь҆нь҆на и҅ꙁ мрьтвꙑи҅хъ въставилъ о҅тъ пꙙти хлѣбъ҆ пꙙть҆ тꙑсѫштъ насꙑшть҆ по мороу ходилъ водѫ вь҆ вино прѣложилъ кръвоточицѫ и҅цѣлилъ дьштерь҆ а҅рхисунагога о̑умъръшѫ о҅живилъ и҅ їнѣхъ многъ таи҅нъ достоинь҆ чоудесъ сътворилъ жидове же ꙁавистиѭ̑ и҅ рьвь҆нь҆ѥ҅мь҆ обь҆ѧ҅ти о҅вогда камениѥ҅мъ биꙗ҅хѫ г꙯а дроугои҅ци же о҅коушаа҅хѫ сꙙ съ стѣнъ съринѫти конь҆чнѣѥ҅ же и҅ на кръстъ приведошꙙ и҆ нъ г꙯ь нашꙿ їу꙯ х꙯ь не подражилъ ꙁлобѫ хоулънꙑи҅хъ жидовъ нъ и҅ плешти свои даꙗ҆ше на ранꙑ по пророчь҆скоумоу и҅ ланитѣ свои на ꙁао̑ушеньꙗ и҅ не о҅тъврати лица своѥ҅го о҅тъ стоуда пль҆ваньꙗ и҅ конь҆чь҆нѣе҆ ꙗ҅ко о҅вчꙙ на ꙁаколень҆ѥ҆ приведенъ бꙑстъ и҅ ꙗ҅коже а҅гнꙙ прѣдъ стригѫштиїмъ ѥ҅го беꙁъ гласа не противꙙ сꙙ не прѣрѣкаѧ҆ хоулимъ не въꙁъхоулꙗаше страждꙙ не прѣштаа҅ше прѣдааше же себе сѫдꙙштоуо̑умоу въ правьдѫ не приде бо въ прьвоѥ҆ пришьствиѥ҆ мѫчити и҅ каꙁнь҆ сьтворити невѣрь҆нꙑимъ нъ въсхотѣ длъготрь҆пѣлиїмъ и҅ трь҆пѣнь҆ѥ҅мъ наставити ꙁаблѫждъшии҅хъ на и҅стинѫ и҅ о̑увѣждь господь҆н҄ѫ благость҆ великѫѭ̑ хоулꙗа҅хѫ ѥ҅го жидове и҅ глаголаахѫ к н҄емоу бѣсъ и҅маши г꙯ь же дльготрь҆пѣливъ сꙑ бѣсꙑ проганꙗа҅ше жидове на лице господьн҄е пл҄ьваа҅хѫ о҅нъ же слѣпь҆цꙙ и҅хъ цѣлꙗа҅ше жидове х꙯а камень҆ѥ҅мъ побиваахѫ х꙯ъ же хромцемъ и҅хъ теченьѥ дароваа҅ше и҅ вселичь҆скꙑ съконь҆ча добротворꙙ досаждаѭ̑штимъ е҅моу и҅ въ ꙁь҆лъ мѣсто добро дароваѧ не похвалꙗѭ̑штиїмъ тѣмъ и҆ скврьнь҆нꙑи҅мъ чловѣкомъ кротко же трь҆пꙙ клеветꙑ и҅ немошть҆нъ мнимъ бѣ прие҅мь҆ѧ҆и҆ чь҆сть҆ о҅тъ а҅гг҄елъ и҅ да не продь҆л҄ѫ слова да придемъ вь самѫ главѫ вештиї конь҆чь҆нѣе же веденъ бꙑвааше на крьстъ и҅ на сь҆мрь҆ть славьнъи҆ цѣсарь и҅ пригвожденъ бꙑстъ на дрѣвѣ славимꙑи҆ херовимомъ и҅ серафимомъ и҆ вь҆сѣми силами а҅гг҄ель҆сками покланꙗньѥ прие҆мь҆ѧ си о̑убо кротъко подъѧ҆тъ же и҅ пострада намъ прѣдъѱань҆ѥ҆ подаѧ҆ и҅ о̑учител҄ь кротости бꙑваѧ҆ сего ради о̑убо и҅ мꙑ дль҆жꙿни ѥ҅смъ трь҆пѣти ꙁълꙑи҅хъ чловѣкъ прѣштень҆ꙗ҆ нъ и҅ на крь҆стѣ повѣшенъ бꙑвъ бол҄ьша дѣла и҅ множаи҅ша чоудеса покаꙁалъ да понѣ тако о̑уставитъ б꙯омрь҆ꙁь҆кꙑи҅хъ неи҅стовь҆ство да не и҅мѣѭ̑тъ винꙑ невѣрь҆ꙗ҆ ни да глагол҄ѫтъ ꙗ҅ко проста чл꙯ка пропꙙхомъ пръвоѥ о̑убо сътрь҆пѣ х꙯ъ пропꙙтъ бꙑти да бѣсꙑ сѫштꙙѧ҆ на а҅ерѣ проженетъ повѣшенъ бꙑстъ на дрѣвѣ да бꙑвъшь҆и древь҆ѥ грѣхъ дрѣвомъ чловѣкомꙿ и҅цѣлитъ прободенъ же бꙑстъ и҅ копь҆ѥ҅мъ вь҆ ребра ꙁа приѧ҅тѫѭ о҅тъ ребръ а҅дамовъ женѫ ꙁан҄еже о̑убо ꙁмиї еугѫ прѣль҆стилъ е҅уга же прѣстѫпити а҅дама сътворила и҅ꙁиде же о҅търечениѥ на о҅бою и҅ о̑уцѣсари сꙙ сь҆мрь҆ть҆ о҅тъ а҅дама до мосеа҆ и҅ на не съгрѣшь҆шиїхъ сего ради прободена бꙑшꙙ ребра да о̑увѣмъ ꙗ҅ко не тъкма мѫжемъ принесе съпасень҆ѥ страсть҆ хв꙯а нъ и҅ женамъ а҅дамъ бо пръвъ съꙁъданъ бꙑстъ потомъ е҅уга и҅ а҅дамъ о̑убо не прѣльштенъ бꙑстъ жена же въ о҅слоушаниї бꙑстъ съпасена же бѫдетъ прижить҆ѥ҅мъ чꙙдъ кꙑи҅м же прижить҆ѥ҅мъ чꙙдъ не прижитиѥ҅мь ли чꙙда мариїна та бо х꙯а сп꙯са прижитъ не съ мѫжемъ бꙑвъши ꙗ҅коже и҅саи҅ꙗ҆ послоушьствоуѥтъ нъ дх꙯оу ст꙯оу о҅сѣн҄ьшоу ѭ̑ ꙗ҅коже а҅рꙿханꙿг҄елъ гауриїлъ благовѣстилъ Сеѧ о̑убо ради винꙑ и҅ ребра прободена бꙑваѭ̑тъ христова да и҅ прѣжде реченаа станѫтъ и҅ таи҅наа крь҆штень҆ꙗ проповѣдана бѫдѫтъ и҅ благодѣть҆ хотꙙштиꙗ вь҆сиꙗти и҅стече бо крь҆вь҆ и҅ вода и҅ꙁ-д ребръ хръстовъ да и҅ рѫкоѱаньѥ҆ грѣхъ нашихъ ꙁагладитъ и҅ кръвь҆ѭ̑ ѥ҅го о҅чистимъ сꙙ и҅ породѫ вь҆сприи҅мемъ ѡ̑ вельꙗ҅ таи҅на покаꙗ҅лъ сꙙ раꙁбои҅никъ водѣ о҅брѣсти сꙙ да сꙙ крь҆ститъ на крь҆стѣ висѣѣше не бѣ никакоже о҅браꙁа крь҆штень҆ꙗ ни и҅сточника ни е҅ꙁера ни дъжда ни творꙙштааго молитвꙑ вь҆си о̑убо о̑ученици раꙁбѣгошꙙ сꙙ ꙁа страха и҅ю̑деи҅ска нъ не не и҅мѣ їс꙯ водꙑ нъ и҅ на крь҆стѣ висимъ сь҆дѣтел҄ь водъ бꙑстъ Пон҄еже о̑убо не бѣ како вь цѣсарь҆ствь҆ѥ небесꙿное вь҆нити раꙁбои҅никоу беꙁъ крьштень҆ꙗ҆ подобаа҅ше ѥ҅моу покаавъшоу сꙙ не лишити сꙙ крьштень҆ꙗ водѫ и҅ крьвь и҅сточи о҅тъ прободенꙑи҅хъ ребръ свои҅хъ сп꙯съ да и҅ раꙁбои҅ника свободитъ о҅тъ належꙙштии҅хъ ѥ҅моу ꙁълъ и҅ крь҆вь҆ своѭ̑ и҅ꙁбавь҆е҅ньѥ бꙑвъше ꙗ҅витъ и҅мѫштиїмъ на н҄ь надеждѫ а҅ште бо крь҆вь҆ ю̑нь҆ча и҅ коꙁь҆лꙗ и҅ попелъ ю̑ницꙙ кропимъ о҅скврь҆н҄енꙑи҅хъ ст꙯итъ на о҅чиштениѥ пль҆ти колми паче крь҆вь҆ христоваꙗ и҅ спаса нашего о҅чиштениѥ бꙑстъ вь҆сѣмъ крь҆стиꙗ҅номъ а҅ште речетъ ти кто о҅тъ невѣрь҆нꙑхъ почто пропꙙтъ бꙑстъ х꙯с рьци ѥ҅моу да бꙑвъшии҆ грѣхъ въ породѣ дрѣвомъ раꙁоритъ а҅ште речетъ ти почто же и҅ трь҆ниѥ҆ носилъ рьци е҅мꙋ да трь҆ниѥ҆ и҅ вль҆чь҆ць҆ а҅дамово и҅скоренитъ о҅нъ бо стенати и҅ трꙙсти сꙙ о҅сѫжденъ бꙑстъ и҅ трьнь҆ѥ и҅ трь҆ниѥ и҅ вль҆чецъ дѣлати їс꙯ же чловѣколюбь҆ць҆ сꙑ хотꙙ промꙑслити ꙁа своѥ҅го сътворень҆ꙗ вь҆се пострада насъ дѣл҄ьма да мꙑ о҅тъ о҅сѫжденьꙗ҆ свободь҆ бѫдемъ ꙗ҅коже породи сꙙ о҅тъ женꙑ да прибꙑвъшии҆ грѣхъ чловѣкомъ о҅тъмꙑѥ҅тъ такожде и҅ трьниѥ҅мъ вѣнь҆чанъ бꙑстъ да вь҆ꙁдѣланѫѭ̑ ꙁьлѣ ꙁемь҆ѭ̑ грѣхомъ свои҅мъ послоушании҅мъ кротчѣи҅шѫ сътворитъ а҅ште ти речетъ почто ꙁлъчъ и҅ о҅ць҆тъ и҅спилъ рь҆ци ѥ҅мꙋ да мꙑ сь҆мрь҆тонось҆нъ ꙗ҅дъ ꙁмии҅нъ и҅ꙁблюѥ҅мъ та бо ꙁльчъ сладость҆ бꙑстъ намъ и҅ и҅сцѣл҄ень҆ѥ҆ а҅ште ти речетъ пакꙑ невѣрь҆нꙑи҆ почто пристѫпаѭ̑ште на колѣноу покланꙗа҅хѫ сꙙ ѥ҅моу рь҆ци ѥ҅моу да ї не хотꙙште поклонꙙтъ сꙙ ѥ҅моу жидове и҅ не по вол҄и повѣдꙙтъ цѣсарь҆ствиѥ ѥ҅го на ꙁеми нꙑнꙗ о̑убо рѫгаѭ̑ште сꙙ покланꙗѭ̑тъ сꙙ не вѣдѫште ѥ҅же творѣа҅хѫ въ бѫдѫштее же вь҆скрѣшень҆ѥ вь҆сѣко колѣно покланитъ сꙙ небесь҆скꙑи҅хъ и҅ ꙁемьнꙑи҅хъ и҅ прѣи҅сподь҆н҄иїхъ и҅ вь҆сѣкъ ѧ҆ꙁꙑкъ и҅сповѣстъ сꙙ ꙗ҅ко г꙯ь їу꙯ х꙯ъ въ славѫ б꙯а о҅ц꙯а а҅минъ ҅Иматъ же и҅ плаштъ тъ и҅нѫ прить҆чѫ не тъкма бо цѣсарь҆ство о҅браꙁовааше нъ и҅ кръвоꙗ҅день҆ѥ и҅ о̑убиїство жидовъ ꙗ҅вь҆ꙗ҅ше дашꙙ же и҅ трь҆сть҆ въ рѫцѣ ѥ҅го да вь҆пишѫтъ сꙙ грѣси и҅хъ се о̑убо х꙯оборꙿци творѣа҅хѫ не раꙁоумѣѭ̑ште пропинаѥ҅ма паче же вол҄еѭ̑ о҅слъпꙿше тварь҆ же не раꙁоумѣ своѥ҅го ꙁиждителꙗ и҅ творь҆ца ѥ҅дꙿначе бо сп꙯соу на крь҆стѣ висимоу видѣвъ чоувь҆ствь҆ноѥ сль҆нь҆це х꙯а правь҆днааго сль҆нь҆ца досаждаѥ҅ма беꙁаконꙿникꙑ нъ тръпꙙ дръꙁость҆ о҅тъбѣжа о҅мрачивъ ꙁемь҆ѭ̑ беꙁаконь҆но сѫште просвѣштати о҅чи творꙙштиїмъ прѣвелико беꙁаконь҆ѥ҆ не тъкма же сль҆ньце бѣжа нъ и҅ ꙁемь҆ꙗ трꙙсѣа҅ше сꙙ не трь҆пꙙшти беꙁаконь҆ꙗ жидовь҆ска покаꙁаѭ̑шти ж и оучꙙшти ꙗ҅ко б꙯ъ бѣ пропинаѥ҅мꙑи҆ тѣмꙿже и не трь҆пѣа҅ше нъ негодовааше не хотꙙшти носити на себѣ богомръꙁъкꙑи҅хъ жидовъ Не сице бо брата о̑убівъ каи҅нъ о҅скврь҆ни ꙁемь҆ѭ̑ ни сице о̑утꙙжилъ ꙁемь҆ѭ̑ стлъпотворениѥ споловъ ни сице о҅скврьнишꙙ ѥ҅ѧ неправꙿдосътворении҅мъ содомь҆ꙗне ни сами циї сътворишꙙ и҅долꙑ о҅ть҆ н҄еѧ ни сице о̑утꙙжъчила ѭ̑ кръвь҆ ꙁахарии҅на ѥ҅лꙿма жидове нечь҆стиѥ҅ се великоѥ҆ сътворишꙙ сего бо дѣл҄ьма и҅ жестокоѥ камениѥ҅ сꙙ распадааше да о̑увѣдꙙтъ ꙗ҅ко тъ ѥ҅стъ доуховь҆нꙑи҆ и҅ живъи камꙑкꙿ пиꙗ҅хѫ бо рече о҅тъ доуховь҆нааго послѣдоуѭ̑шта камꙑка камꙑкъ же бѣ х꙯ъ ѡ̑ нераꙁоумь҆ꙗ жидовъскааго камень҆ѥ распаде сꙙ и҅ ти не чоуѭ̑тъ беꙁдоушнаа движꙙтъ сꙙ и҅ доушевь҆нии҆ не вѣроуѭ̑тъ о҅пона црькъвь҆наа раꙁдъра сꙙ да поустота ѥ҅го ꙗ҅витъ сꙙ раꙁдьра бо сꙙ о҅пона и҅ о҅бнажена бꙑшꙙ црь҆къвънаꙗ ꙁа рекшааго хрь҆ста се о҅ставь҆ѥ҅нъ бꙑваа҅тъ вамъ домъ вашъ поустъ о҅поустѣ бо вь҆се чь҆сть҆ноѥ҆ жидовь҆скоѥ ꙁа х꙯оо̑убии҅ство и҅ живѫштиї въ градѣ и҅ въ црькви а҅нг҄ели о҅тидошꙙ о҅тътѫдоу и҅ прѣи҅дошꙙ въ црь҆къвь҆ многа же тѣлеса о̑усъпшиїхъ ст꙯ъихъ въсташꙙ съ хрь҆стомъ да о̑увѣмꙑ ꙗ҅ко х꙯ъ о̑умь҆ръ не ѥ҅динъ въстанетъ нъ вьсѣхъ о̑упꙿваѭ̑штии҅хъ на н҄ь вьскрѣситъ Се ѥ҅стъ чь҆стънꙑи начꙙтъкъ праꙁдь҆никъ пасхꙑ и҅ си сѫтъ таи҅нꙑ христиа҅номъ о҅ вь҆скрѣшении мрь҆твꙑи҅хъ и҅ жиꙁни бѫдѫштааго вѣка праꙁдьноуѥ҅мъ сего ради о̑убо праꙁдь҆ноуи҅мь҆ не квасомъ ꙁь҆лобꙑ и҅ лѫкавь҆ствиꙗ нъ опрѣснъкꙑ чистотꙑ и҅ їстинꙑ вѣроуѭ̑ште въ о҅ц꙯а и҅ сн꙯а и҅ ст꙯ааго дх꙯а въ трои҅цѫ ѥ҅дноѥ҅сть҆ствь҆нѫ и҅ несътворенѫ вѣроуѭ̑ште о҅ вь҆скрѣшении҆ чаѭ̑ште г꙯а пакꙑ грꙙдѫшта о̑уже не сьмѣрена нъ славь҆на сь҆ свѣтьлость҆ѭ̑ небесьскоѭ̑ съ свѣтълꙑи҅ми а҅гг҄елꙑ съ трѫбоѭ̑ и҅ страхомъ и҅ радостиѭ̑ радостиѭ̑ же свꙙтꙑихъ и҅ правь҆днꙑих страхом же неправьдь҆нꙑихъ и҅ грѣшь҆нꙑи҅хъ б꙯ъ же мира вь҆сѣх да нꙑ съподобитъ вь҆скрѣшению̑ ст꙯ꙑи҅хъ дѣлꙑ благꙑ дешенꙑ и҅ правоѭ̑ вѣроѭ̑ ꙗ҅ко томоу слава и дръжава вь҆ вѣкꙑ вѣкомь а҅минꙿ свꙙтааго о҅ц꙯а нашего ї а҅рꙿхие҅п꙯па бꙑвꙿша костантин҄ѣ града їѡ̑а҅нна ꙁлатоо̑устаа҅го слово на тридꙿневноѥ вьскрѣшеньѥ г꙯и нашего въ понедѣлникъ Добро ѥ҅стъ врѣмꙙ дь҆ньсь вьсѣмъ намъ вьꙁꙿпити реченоѥ блаженꙑи҅мъ дд꙯омъ кто въꙁглагол҄етъ силꙑ г꙯нꙙ о̑услꙑшанꙑ сътворитъ вьсꙙ хвалꙑ ѥ҅го е҅се намъ приде вь҆ꙁлюбь҆ѥноѥ и҅ сь҆пасноѥ҆ праꙁдень҆ство вь҆скрѣсьнꙑи҆ дь҆нь҆ г꙯и нашего їсꙋ х꙯а мирънаꙗ вина сь҆миреньꙗ начꙙтъкъ борении҆ о҅тꙙтьѥ раꙁорень҆ѥ҆ сьмрьти побѣжденьѥ҆ диꙗ҅волово дьнесь҆ анг҄ели съ чловѣкꙑ раꙁмѣсишꙙ сꙙ и҅ носꙙштии тѣло съ беспльтънꙑими силами пѣтиѥ вьспѣваѭ̑тъ дь҆нь҆сь҆ раꙁори сꙙ диꙗ҅волово противь҆ство дь҆нь҆сь҆ ѫ҅ꙁꙑ сь҆мрь҆ть҆нꙑѧ раꙁдрѣшенꙑ бꙑшꙙ а҅доваꙗ побѣда и҅ꙁꙿчеꙁе дьнь҆сь добро ѥ҅стъ врѣмꙙ пакꙑ решти пророчь҆скꙑи҆ о҅нъ гласъ кде ти сь҆мрь҆ти жꙙло кде ти а҅де побѣда дьнесь҆ мѣдьнаꙗ врата съломи владꙑка нашъ х꙯ъ и҅ само сь҆мрьтноѥ лице и҅скаꙁилъ почто же глагол҄ѫ лице само и҅мꙙ ѥ҅го прѣложилъ ѭ̑же бо сьмрьть҆ не сь҆мрь҆ть҆ глагол҄етъ сꙙ нъ о̑усꙿпень҆ѥ и҅ сь҆нъ прь҆вѣѥ҆ бо пришь҆ствиꙗ х꙯ва и҅ сьлаꙁа спасова и҅ само и҅мꙙ сьмрь҆ти страшно бѣ бꙑвъи҆ бо прь҆вꙑи чл꙯къ ꙁа велика ꙁапрѣштениꙗ симъ о҅сѫжденъ бꙑвааше слꙑшꙙ вь҆ н҄ьже дь҆нь҆ ꙗ҅си сь҆мрь҆тьѭ̑ о̑умреши и҅ блаженꙑи҆ же їѡ̑въ симъ и҅менемь҆ нарече глагол҄ꙙ сьмрьть мѫжоу покои҆ и҅ пророкъ дд꙯ъ гл꙯ааше сь҆мрь҆ть҆ грѣшнꙑи҅хъ ꙁъла не ть҆чь҆ѭ̑ же сь҆мрь҆ть нарицаа҅ше сꙙ раꙁдрѣшенъѥ дш꙯ꙙ о҅тъ тѣлесе нъ и҅ а҅дъ послоушаи҅ бо патриа҅рꙿха и҅ꙗ҅кова глагол҄ѫшта сь҆несете старость҆ моѭ̑ сь҆ печалиѭ̑ въ а҅дъ пророка же пакꙑ ꙁинѫ а҅дъ о҅устꙑ свои҅ми и҅ пакꙑ и҅ного пророка глагол҄ѫшта иꙁбавитъ мꙙ отъ а҅да прѣи҅сподь҆нꙗго и҅ многашди о҅брꙙштеши вь веть҆хꙑхъ кн҄игахъ сьмрь҆ти а҅да наричемо прѣставь҆ѥ҅нь҆ѥ ѥ҅же о҅тъсѫдѣ пон҄еже о̑убо сълаꙁоу конь҆чина бꙑстъ вьскрѣшеньѥ҆ наста и҅ чловѣколюбьцꙿ владꙑка ново и҅ странно житиѥ҆ вь жиꙁнь нашѫ вь҆неслъ о̑уже бо ꙁа сьмрьть҆ о̑усьпеньѥ и҅ сънъ глагол҄етъ сꙙ прѣставьѥ҅нь҆ѥ ѥ҅же о҅тъсѫдꙋ отъкѫдоу же ли се ѥ҅стъ ꙗ҅вѣ послоушаи҆ самого х꙯а глагол҄ѫшта лаꙁаръ дроугъ нашъ о̑усь҆пе нъ и҅дѫ вь҆ꙁбоудитъ ѥ҅го ꙗ҅коже бо намъ о̑удобь ѥ҅стъ въꙁбоудити и҅ въставити тако жде и҅ о҅бь҆штꙋмоу нашемоу владꙑцѣ о̑умь҆ръшꙙѧ҆ гласомъ въставити и҅ пон҄еже ново бѣ и҅ дивъно реченое и҅мъ ни о̑ученици же раꙁоумѣшꙙ вѣштаа҅наа҅го дондеже съниде вь҆ немѫшти и҅хъ и҅ ꙗ҅вѣ и҅ꙁдрече и҅ вь҆сел҄енъскꙑи҅ же о̑учител҄ь блаженꙑи҆ павьлъ пишꙙ солоунꙗнемъ рече не вел҄ѫ вамꙿ не вѣдѣти о҅ о̑усъпь҆шиїхъ да не скрьбите ꙗ҅коже и҅ прочиї не и҅мѫштии҆ надеждꙙ и҅ пакꙑ и҅нъде о̑убо о̑усъпьшии о҅ х꙯ѣ погꙑбошꙙ ли и҅ пакꙑ мꙑ живии҆ о҅ставъше и҅ не постигнемъ о̑усъпь҆шии҅хъ и҅ їнъде пакꙑ а҅ште бо вѣроуѥ҅мъ ꙗ҅ко їс꙯ о̑умрѣтъ и вь҆стаꙿ такожде и҅ б꙯ъ о̑усъпъшиїхъ їс꙯омъ приведетъ съ собоѭ̑ видѣ ли вь҆сь҆де о̑уже о̑усь҆пениѥ҆ и҅ сь҆нъ сь҆мрь҆ть҆ наричемѫ и҅ їмѣѭ̑штеѭ̑ прь҆вѣѥ сего страшьно лице нъи҅ небрѣгомѫ по вь҆скрѣшениї бꙑвꙿшѫ видѣ ли коль҆ свѣть҆ло вь҆скрѣшень҆ꙗ ѥ тѣ ҆мь҆ прѣмногаꙗ благаꙗ вьнесена бꙑшꙙ тѣмꙿ прѣльсть демонъскаꙗ раꙁори сꙙ тѣмь҆ рѫгаѥ҅мъ сꙙ сь҆мрьти тѣмъ прѣꙁь҆римъ нꙑнꙗшь҆н҄еѥ҆ житьѥ҆ тѣмъ на лежань҆ѥ бѫдѫштии҅хъ и҅демъ тѣмь тѣло носꙙште ничимь҆же мь҆н҄е беспльть҆нꙑи҅хъ и҅мамъ а҅ште хоштемъ дь҆несь҆ малꙑѧ нашꙙ побѣдꙑ бꙑшꙙ дьнь҆сь҆ владꙑка нашъ на сь҆мрь҆ть҆нѫѭ̑ побѣдѫ поставивъ и҅ диꙗ҅волово противъство раꙁоривъ пѫть҆ на спасень҆ѥ҆ вь҆скрѣшении҅мъ дарь҆ствовалъ вьси о̑убо радоуѥ҅мъ сꙙ и҅граѥ҅мъ веселимъ сꙙ а҅ште бо и҅ владꙑка нашъ побѣдилъ и҅ побѣдѫ поставилъ нъ о҅бь҆ште веселиѥ҆ и҅ радость҆ и҅ намъ рабомъ бꙑстъ нашего бо ради сь҆пасень҆ꙗ вьсе сьдѣа҅лъ и҅ їмже насъ прѣбра диꙗволъ тѣмь҆ о̑удолѣ ѥ҅моу х꙯с то само о҅рѫжиѥ҆ вь҆ꙁꙙтъ и҅ тѣмь҆ ѥ҅го прѣбра како ли послоушаи дѣва и҅ дрѣ҆во и҅ сь҆мрь҆ть҆ нашего побѣждень҆ꙗ бꙑшꙙ о҅браꙁи дѣвоѭ̑ бо бѣ е҅уа не о̑убо бѣ мѫжа поꙁнала ѥ҅гда прѣль҆сть҆ приѧ҆тъ дрѣво бѣ ꙁапрѣштениѥ ѥ҅же на а҅дамѣ сь҆мрьть҆ видѣ ли како дѣва и҅ дрѣво и҅ сь҆мрь҆ть҆ бꙑшꙙ намъ о҅браꙁи побѣждень҆ꙗ виждъ же пакꙑ како и҅ побѣдꙑ ти жде бꙑшꙙ о҅браꙁи въ е҅угꙑ мѣсто мариꙗ вь҆ дрѣва мѣсто ѥ҅же вѣдѣти раꙁоумно добра и҅ ꙁъла дрѣво крь҆сть҆ноѥ҆ въ сꙿмрь҆ти мѣсто а҅дамовꙑ владꙑчь҆нꙗꙿ сь҆мрь҆ть҆ видѣ ли и҅миже побѣдил тѣми жде побѣдима дрѣвомъ прѣбра а҅дам диꙗ҅волъ крь҆стомъ о̑удолѣ диꙗ҅волоу х꙯ъ о҅но о̑убо дрѣво въ а҅дъ сълааше крь҆сть҆ноѥ҅ же дрѣво и҅ о҅шь҆дъшиїхъ о҅тъ а҅да пакꙑ въꙁꙑвааше о҅но о̑убо ꙗ҅коже плѣнника и҅ нага крꙑꙗ҅ше нь҆ се побѣдителꙗ нага пригвождена навꙑсоче вь҆сѣмъ покаꙁовааше и҅ сь҆мрьть҆ о҅на и҅ о҅шъдъшиїхъ по нѣи҅ о҅сѫждааше нъ си и҅ о҅шъдъшии҅хъ прь҆вѣѥ ѥ҅ѧ҆ въ и҅стинѫ вь҆скрѣсила кто въꙁглагол҄етъ силꙑ гн꙯ꙙ о̑услꙑшанꙑ сътворитъ вь҆сꙙ хвалꙑ ѥ҅го о҅тъ сь҆мрьти бꙑхомъ бесь҆мрь҆ть҆ни се ѥ҅стъ кръсть҆ноѥ и҅справь҆ѥ҅ниѥ҆ се ѥ҆стъ вь҆скръсениꙗ великоѥ҆ ꙗ҅вь҆ѥ҅ниѥ дь҆нь҆сь҆ а҅гг҄ели и҅граѭ̑тъ и҅ вь҆сꙙ небесь҆скꙑѧ силꙑ веселꙙтъ сꙙ о̑услаждаѥ҅мꙑ о҅ сьпасении҆ о҅бь҆штааго рода чловѣчьскаго а҅ште бо о҅ ѥ҅дномь҆ грѣшницѣ каѭ̑шти сꙙ радость бꙑваатъ на небеси и҅ по ꙁеми коль҆ми паче о҅ сь҆пасении҆ вь҆сел҄енꙑѧ҆ дьньсь҆ чловѣчь҆ско ѥ҅стъство отъ диꙗ҅волꙗ противъства свободивъ на прь҆воѥ доброродиѥ вьꙁведе ѥ҅гда бо о̑уꙁь҆рѫ начꙙтъкъ мои҆ сице о̑удолѣвьшъ сь҆мрьти о̑уже не боѭ̑ сꙙ о̑уже не страшѫ сꙙ протівнааго ни на немошть҆ своѭ̑ о҅ꙁираѭ̑ нъ помꙑшлꙗѭ̑ поборꙙштааго ми неи҅ꙁдреченѫѫ силѫ прѣдолѣвъи бо противъствоу сь҆мрь҆ти и҅ вь҆сѫ крѣпость҆ ѥ҅го о҅тъи҅мъ что о̑уже не и҅матъ сътворити о҅ тоуждерождении҆ ѥ҅гоже о҅браꙁъ въсприѧ҅ти многомъ милосрь҆диїмъ съподобилъ и҅ тѣмъ брань҆ сь҆ диꙗволомъ сътворити дь҆несь радость҆ вь҆сь҆де по вь҆сел҄енѣи и҅ веселиѥ дꙋховь҆но и҅ а҅нг҄елъ и҅ вьсѣхъ вꙑшь҆н҄ии҅хъ силъ съборъ ꙁа чловѣчь҆скаа҅го сьпасень҆ꙗ веселꙙтъ сꙙ помꙑсли о̑убо вь҆ꙁлюбьѥ҅не велии҅ство радости ꙗ҅ко и҅ вꙑ и҅ вь҆сꙙ вꙑшь҆н҄ꙙѧ силꙑ съ нами праꙁдь҆ноуѭ̑тъ съликъствоуѭ̑тъ бо благꙑи҆мъ нашимъ а҅ште бо и҅ наша благодѣть҆ ѥ҅сть҆ ꙗ҅же о҅тъ владꙑкꙑ нъ и҆ тѣмь сладость҆ бы҆ваа҅тъ сего ради не стꙑдꙙтъ сꙙ сь҆ нами праꙁдь҆новати самъ владꙑка тѣм же и҆ намъ не стꙑдитъ сꙙ сь҆ нами праꙁдь҆нь҆ствовати почто же рѣхъ не стꙑдитъ сꙙ и желаѥ҅тъ сь҆ нами праꙁдь҆нь҆ствовати чим же се ꙗ҅вѣ ѥ҅стъ послоушаи҆ самого глаго҅л҄ѫшта желаниїмъ вь҆жделѣхъ пасхѫ сьѭ̑ сь҆ вами ꙗ҅сти а҅ште о̑убо пасхѫ вь҆жделѣлъ ꙗ҅сти ꙗ҅вѣ ѥ҅стъ ꙗ҅ко и҅ сьпраꙁдꙿнь҆ствовати ѥ҅гда о̑убо о̑уꙁьриши не тъкма а҅нг҄елꙑ нъ и҅ а҅рꙿхагг҄елꙑ и҅ вьсь҆ съборъ небесъскꙑи҆хꙿ силъ нъ и҅ самого владꙑкѫ а҅гг҄елъ сь нами праꙁдь҆ноуѭ̑шта коѥ҅ ти слово недостатъкоуѥ҅тъ на веселиѥ҆ никтоже о̑убо бѫди дрꙙхлъ дь҆ньсь ꙁа ништетѫ праꙁдь҆ньство бо ѥ҅стъ доуховьно никтоже богата величаи҅ богатъства ради ничсо҅же бо о҅тъ и҅мѣниꙗ можетъ вь҆нести въ праꙁдь҆нъство се вь҆ вь҆нѣшьн҄иїхъ бо праꙁдь҆нь҆стꙿвиїхъ житиїскꙑи҅хъ глагол҄ѫ вь҆ н҄ихъже много величань҆ѥ и҅ вь҆нѣшꙿн҄иїмъ о҅дѣа҅ниїмъ и҅ многомъ раꙁличиїмъ трепеꙁꙑ вꙿсегда о̑убо тамо о̑убогꙑи҆ въ дрꙙхльствѣ бꙑваатъ богатꙑи҅ же въ сласти и҅ вь҆ веселии҆ почто же ꙗ҅ко о҅въ свѣтло о҅дѣниѥ҆ носитъ и҅ богатѫ трепеꙁѫ поставьꙗѥ҅тъ о̑убогꙑи҅ же ништетоѭ̑ вь҆ꙁбран҄енъ бꙑваатъ тожде любꙿѥ҅ниѥ҆ а҅вити сь҆де же ничсоже таковааго не вьсѣми та жде лѣность҆ о҅тъврь҆жена ѥ҅стъ ѥ҅дина же трепеꙁа и҅ богатоу и҅ о̑убогоумоу и҅ рабоу и҅ свободѣ а҅ште и҅ богатъ ѥ҅си ничимже вꙙште съ҆твориши о̑убогааго а҅ште о̑убогъ ѥ҅си ничимь҆же мь҆н҄е и҅мѣти и҅маши богатааго ни ништетꙑ ради о̑умалитъ ти сꙙ радость҆ доуховь҆наꙗ божии҅ бо ѥ҅стъ даръ и҅ не вѣстъ раꙁньства лиць҆ то почто глагол҄ѫ богатоу и҅ о̑убогоуоумоу та жде трепеꙁа прѣдъстои҅тъ самомоу носꙙштоуо̑умоу вѣнь҆ць҆ и҅ багꙿра и҅мѣѭ̑штоуо̑умоу прѣдръжꙙштоуо̑умоу власть҆ вь҆сел҄енꙑѧ и҅ ништоуоумоу просꙙштоуо̑умꙋ милостꙑн҄ꙙ та жде трепеꙁа прѣдъстои҅тъ таци бо сѫтъ дарове доуховь҆нии҆ не по саномъ раꙁꙿдѣлꙗѥ҅тъ о҅бь҆штениѥ҆ нъ вол҄еѭ̑ и҅ їꙁвол҄ении҅мꙿ сь҆ тѣм же дръꙁновениїмъ и҅ чь҆сть҆ѭ̑ и҅ цѣсарь҆ и҅ о̑убогъ и҅ наслаждениѥ҆ и҅ о҅бь҆штениѥ҆ сихъ божии҆ таи҅нъ пристѫпаѭ̑тъ что же глагол҄ѫ съ тоѭ̑ чь҆сть҆ѭ̑ многашꙿди о̑убобꙑ съ множаи҅шемъ дръꙁновении҅мъ почто же ꙗ҅ко цѣсар оубо о҅дръжимоу печалми и҅мѣнь҆ꙗ҆ и҅ многами тѫгами о҅бь҆ѧтоу ꙗ҅коже въ пѫчинѣ сꙑ такоже вь҆сѣми раꙁличнами влънами о̑укрѣпь҆ꙗ҅ѥтъ сꙙ и҅ многꙑ притвараѥ҅тъ грѣхꙑ о̑убогꙑи҅ же о҅тъ всего сего свободь҆ ѥ҅стъ о҅нъ о̑убо нѫждь҆ноѭ̑ тъчьѭ̑ пиштеѭ̑ печетъ сꙙ и҅ бесꙿпечально и҅ бескрꙿбь҆но житиѥ҆ живꙑ ꙗ҅коже въ пристаништи и҅ въ о҅тишии҆ сѣдꙙ съ многомъ говѣниемъ къ трепеꙁѣ пристѫпаѥ҅тъ и҅ не тъчь҆ѭ̑ се нъ и҅ о҅тъ и҅нѣхъ многъ раꙁличь҆на о̑унꙑнь҆ꙗ҆ раждаѭ̑тъ сꙙ праꙁдь҆нъствоуѭ̑штиїмъ о҅ житии҅стѣхъ праꙁдь҆нь҆ствии҅хъ пасꙑ же тамо о̑убогꙑи҆ о̑убо въ дрꙙхль҆ствѣ богатъи же вь҆ веселии҆ не трепеꙁꙑ ради тъчь҆ѭ̑ и҅ множь҆ства нъ и҅ риꙁъ дѣлма свѣтълꙑи҅хъ и҅ величаниимъ о҅дѣньꙗ҆ ѥ҅же о̑убо трепеꙁꙑ ради страждѫтъ то жде и҅ риꙁъ дѣлꙿма приѥ҅мь҆ѭ̑тъ ѥ҅гда бо о̑уꙁь҆ритъ богатааго о̑убогꙑи҆ въ многоцѣннѫ о҅деждѫ о҅дѣна о̑устрѣл҄енъ бꙑстъ печаль҆ѭ̑ о҅каꙗлъ себе тъмами примꙑслилъ сьде же и҅ самоѥ҆ о̑унꙑниѥ о҅тꙙто бꙑстъ ѥ҅дина бо вь҆сѣмъ ѥ҅стъ риꙁа о҅дѣнь҆ѥ҅ сьноѥ҆ и҅ въпиѥтъ павьлꙿ глагол҄ꙙ ѥ҅лико въ х꙯а крь҆стисте сꙙ въ х꙯а о҅блѣкосте сꙙ не моꙁѣмъ о̑убо посрамити праꙁдь҆ньства сего мол҄ѫ сꙙ нъ достои҅нѫ мѫдрость҆ данꙑи҅хъ намъ о҅тъ доуховнааго дара вьсприїмше не въдадимъ себе пьꙗ҅нь҆ствоу и҅ лихоꙗ҅день҆ю̑ нъ раꙁоумѣвъше нашего владꙑкꙑ прѣчꙿсть҆ ꙗ҅ко и҅ богатꙑѧ равно почь҆те и҅ рабꙑ и҅ свободꙑ и҅ на всѣхъ о҅бь҆штъ даръ и҅ꙁлиꙗ въꙁдадимъ благодѣтел҄еви ꙁа бꙑвъшѫѭ̑ на насъ милость въꙁдаань҆ѥ҆ довь҆ль҆но житиѥ о̑угодь҆но и҅ доушѫ трѣꙁвѫ и҅ въстанивѫ Се праꙁꙿдь҆нь҆ство и҅ тръжь҆ство не и҅мѣнь҆ꙗ трѣбоуѥт не брашна нъ вол҄ѫ ѥ҅динѫ и҅ сь҆вѣсть҆ чистѫ нѣстъ ничꙿсоже тѣлесь҆на коупити нъ вьсе доуховь҆но послоушаниѥ҆ бж꙯иї словесъ моль҆бꙑ о҅тчꙙ благословествениꙗ҆ и҅е҅реи҆ божии҅хъ неи҅ꙁꙿдреченъ таи҅нъ о҅бь҆штеньꙗ мира и҅ е҅дин҄еньѥ҆ и҅ доуховънꙑѧ дарꙑ и҅ достои҅нꙑ даѭ̑штааго любьꙁнааго даа҅нь҆ꙗ праꙁдь҆нъствоуи҅мъ о̑убо праꙁдьнь҆ство се вь҆ н҄еже въста г꙯ь въсталъ бо и҅ вьсел҄енѫѭ̑ съвьста҅вилъ то о̑убо въсталъ ѫ҅ꙁꙑ съмрь҆ть҆нꙑѧ растрьгнѫвъ ни же вьскрѣсилъ пленицꙙ нашихъ грѣховъ раꙁдрѣшивъ съгрѣшилъ а҅дамъ и҅ о̑умрѣтъ не сьгрѣшилъ х꙯ъ и҅ о̑умрѣтъ ново и҅ прѣславь҆но тъ сь҆грѣшил и҅ о̑умрѣтъ сь не съгрѣшилъ и҅ о̑умрѣтъ чсо дѣлма и҅ почто да съгрѣшивꙑи҆ и҅ о̑умьрꙑи҆ не съгрѣшивъшиїхъ въꙁможетъ о҅тъ ѫ҅ꙁъ съмрьть҆нꙑи҅хъ и҅ꙁбавити такожде многашди и҅ о҅ дль҆жьнꙑихъ и҅мѣниѥ҅мъ бꙑваѥ҅тъ длъжꙿнъ бѫде нѣкто комоу сь҆ребромъ и҅ не и҅матъ чимъ жласти да того дѣлма ѧ҅тъ бꙑваа҅тъ и҅ и҅же не длъженъ сꙑ могꙑ же въꙁдати давъ о҅тъпоуштаѥ҅тъ повиннааго такожде и҅ о҅ а҅дамѣ бꙑстъ и҅ о҅ х꙯ѣ бꙑстъ длъжьнъ бѣ а҅дамъ сь҆мрьтьѭ̑ и҅ дръжимъ бѣ диꙗволомъ не бѣ длъженъ х꙯ъ ни дръжимъ бѣ приде тъ сь҆мрꙿтиѭ̑ ꙁа дръжимааго да о҅ного о҅тъпоуститъ о҅тъ сь҆мрь҆ть҆нꙑи҅хъ ѫ҅ꙁъ видѣ ли вь҆скрѣшениꙗ и҅ їсправь҆ѥ҅ниꙗ҆ видѣ ли владꙑчь҆н҄е чловѣколюбиѥ҆ видѣ ли велиїство благодѣа҅нь҆ꙗ҆ не бѫдѣмъ о̑убо не похвалꙙште такого благодѣтелꙗ ни пон҄еже постъ мимошълъ о̑унꙑлꙑ бꙑшꙙ бол҄ьшꙿми дш꙯ꙙ не сьтворимъ прилежань҆ѥ҆ да не пль҆ти о҅бништаѭ̑шти та немошть҆нѣи҅ши бѫдетъ да не о҅ рабѣ пекѫште сꙙ госпождꙙ небрѣжемъ каꙗ бо поль҆ꙁа рьци ми лихо потрѣбꙑ надꙑмати сꙙ и҅ довл҄ьствꙋ прѣвь҆ꙁидѫштоу се и҅ тѣло гоубитъ и҅ доушевно благородиѥ прѣдаѥ҅тъ нъ въ потрѣбѣ и҅ довл҄ьствѣ станѣмъ да съ доушеѭ̑ и҅ тѣломъ достои҅ное҆ съконь҆чаи҅мъ да не събраноѥ҆ постомъ напрасно вь҆се погоубимъ е҅да бран҄ѫ ли пиштꙙиꙁь иѣ не бран҄ѫ сего нъ о̑учѫ лихо мѣрꙑ не бꙑти и҅ многѫѭ̑ пиштѫ о҅тъврѣшти да не мѣрѫ прѣминоуѭ̑ште погоубимъ доушевьнаꙿго съдравиꙗ҆ не вь҆ сласть҆ бо о̑уже тъ прии҅метъ прѣминѫвъ потрѣбь҆нꙑѧ о̑уставꙑ и҅ се паче въ и҅стинѫ сь҆вѣдꙙтъ и҅скоушь҆шеи҆ и҅ прѣмно҅гꙑ о҅браꙁꙑ недѫгъ тѣмь҆ прио҅брѣтъше и҅ много дрѫчень҆ѥ прии҅мше нъ ꙗ҅ко послоушати и҅мате нашего о̑ученьꙗ не пьрѫ вѣдѣ бо ваше покорениѥ҆ да того дѣлꙗ дось҆де поставивъ поо̑учень҆ѥ҆ къ съподобьѥ҅нꙑи҅мъ вь҆ свѣть҆лѣи҆ сеи но҅шти дароу божьꙗ҅го кръштень҆ꙗ҆ о҅братити хоштѫ слово доброуо̑умоу садоу црь҆къвь҆ноуо̑умоу цвѣтоу дꙋховь҆ноуо̑умоу къ новꙑи҅мъ вои҅номъ хръстовънꙑи҅мъ прьвѣѥ҅ вь҆черашь҆нꙗа҅го владꙑка на крь҆стѣ бѣа҅ше нъ въскръсе нꙑнꙗ такожде и҅ сии прь҆вѣѥ вь҆черашь҆нꙗаго подъ грѣхомъ дръжими бѣа҅хѫ нъ нꙑнꙗ въсташꙙ съ хръстомъ о҅нъ тѣломъ о̑умрѣ и҅ тѣломъ въста сии же грѣхомъ бѣшꙙ о̑умрь҆штвени и҅ о҅тъ грѣха въсташꙙ ꙁемь҆ꙗ о̑убо вь҆ се врѣмꙙ веснъноѥ҆ шипъкъ и҅ їа и҅ и҅нъ цвѣтъ раститъ водꙑ о̑убо дь҆несь҆ краснѣи҅шѫ пажить҆ намъ ꙗ҅вишꙙ и҅ не диви сꙙ вь҆ꙁꙿлюбь҆ѥ҅не а҅ште о҅тъ водъ пажити цвѣть҆нии҆ ꙗ҅вишꙙ сꙙ и҅спръва бо ꙁемь҆ꙗ не свои҅мъ ѥ҅стъствомъ проꙁꙙбень҆ѥ҆ въꙁдрасти бꙑлии҆ нъ повелѣнь҆ꙗ послоушаѭ̑шти владꙑчьнꙗ и҅ водꙑ же тъгда и҅ꙁнесошꙙ животь҆нꙑ движимꙑ ѥ҅гда о̑услꙑшашꙙ да и҅ꙁнесѫтъ водꙑ гадъ доушъ живъи҆хъ и҅ повелѣнь҆ꙗ дѣло бꙑстъ беꙁдоушь҆ноѥ ѥ҅сть҆ство доушь҆наа животънаа и҅ꙁнесе такожде и҅ нꙑнꙗ то жде повелѣньѥ вьсе сь҆дѣа҅ло тъгда рече да и҅ꙁнесѫтъ водꙑ гадъ доушъ живꙑи҅хъ нꙑнꙗ же не гадꙑ нъ доуховънꙑѧ дарꙑ и҅ꙁдастъ тъгда и҅ рибꙑ бесловесь҆нꙑѧ҆ и҅ꙁнесошꙙ водъі нꙑнꙗ же рꙑбꙑ словесь҆нꙑѧ и҅ доуховь҆нꙑѧ намꙿ породишꙙ а҅постолъми о̑уловь҆ѥ҆нꙑ Грꙙдѣте рече вьслѣдъ мене и҅ сь҆творѫ вꙑ ловь҆цꙙ чловѣчь҆скꙑѧ новъ ѥ҅стъ въ и҅стинѫ о҅браꙁъ лова сего ловꙙштии бо присно о҅тъ водъ и҅ꙁносꙙтъ рибꙑ и҅ о̑умараѭ̑тъ о̑улавьꙗ҅ѥ҅мо мꙑ вълагаѥ҅мъ и҅ живи бꙑваѭ̑тъ о̑улавь҆ꙗ҅ѥ҅мии҆ бѣ и҅нъгда и҅ въ жидохъ кѫпѣль водь҆наꙗ нъ о̑увѣждъ что можаа҅ше да о̑увѣси въ и҅стинѫ ништетѫ и҅ю̑деи҅скѫ и҅ о̑увѣдѣти и҅маши наше богать҆ство сь҆нидѣа҅ше тамо рече а҅нг҄елъ и҅ въꙁмѫштаа҅ше водѫ и҅ и҅же би вь҆лѣꙁлъ по въꙁмѫштениї водꙑ наслаждаа҅ше сꙙ и҅цѣл҄ень҆ꙗ сниде а҅нгель҆скꙑи владꙑка въ їѡ̑рдань҆скꙑѧ водꙑ и҅ свꙙтивъ водьноѥ҆ ѥ҅сть҆ство вь҆сѫ вьсел҄енѫѭ̑ и҅сцѣлилъ сего ради тамо о̑убо и҅же снидѣа҅ше по прь҆вѣѣмъ о̑уже не и҅цѣлѣа҅ше жидомъ бо данъ бꙑваа҅ше даръ немоштьнꙑи҅мъ смикаѭ̑штии҅м сꙙ по ꙁеми нъ сь҆де по прьвѣѣмъ въторꙑи сълаꙁитъ по вьторѣѣмь҆ третии и҅ четврътꙑи҆ а҅ште и҅ десꙙть тꙑсѫшть҆ речеши а҅ште и҅ вь҆сѫ вь҆сел҄енѫѭ̑ въврьжеши въ водахъ не о̑умалитъ сꙙ чь҆сть҆ видѣ ли велиїство дара послоушаите вь҆си наѱании҆ въ вꙑшьн҄ии҆ градъ и҅е҅роусалимъ дьньсь и҅ вь сь҆ѭ̑ ношть҆ и҅ достои҅но велии҅ства даровъ съхран҄ень҆ѥ покажите да и҅ о҅било дарованиѥ прии҅мете благовол҄еньѥ҅ бо о҅ прь҆вꙑихъ сьгрѣшении҆ вельдарованиѥ приѥ҅мь҆ѥ҅тъ владꙑчьн҄е не лѣть҆ ти ѥ҅стъ о̑уже въꙁлюбьѥ҅не беꙁъ о̑удръжаньꙗ жити нъ о̑устави себѣ ꙁаконъ и҅ правило да вь҆ мѣрѫ вьсе твориши и҅ много съхран҄ениѥ покажи о мь҆нимꙑи҅хъ не о̑удръжанънꙑи҅хъ подвигъ бо и҅ брань ѥ҅стъ нꙑнꙗшь҆н҄еѥ жить҆ѥ и҅ вь҆шедъшиихъ вь҆ семъ стадии҆ добрꙑѧ дѣтѣли ѥ҅дноѭ̑ достои҅тъ вь҆сего о̑удръжати сꙙ не видиши ли вь҆ наꙁѣꙿмъ подвиꙁѣ како много творꙙтъ своѥ҆ прилежанꙿѥ҆ ꙗ҅ко съ чловѣкꙑ борѫште сꙙ и҅ съ колицѣмъ о̑удръжании҅мъ поштень҆ѥ҆ тѣлесноѥ҆ творꙙтъ такожде о̑убо и҅ сь҆де ꙁан҄еже не къ чловѣкомъ ѥ҅стъ наша брань нъ къ доуховънꙑи҆мъ лѫкавь҆ства и҅ поштениѥ҆ наше и҅ о̑удрь҆жаꙿнь҆ѥ доуховь҆но бѫди ꙁан҄еже и҅ орѫжь҆ѥ наше вь҆ н҄еже нꙑ о҅бль҆клъ владꙑка доуховь҆но ѥ҅стъ да и҅матъ о̑убо и҅ о҅ко о̑уставъ и҅ мѣрѫ да не беꙁ оума наскачетъ на вь҆се ѥ҅же видитъ и҅ ѧ҅ꙁꙑкъ стѣнѫ да и҅матъ да не варѣѥ҅тъ о̑ума того бо дѣлꙿма и҅ ꙁѫби и҅ о̑усть҆нѣ на о̑утврьжденꙿѥ҆ ѧ҅ꙁꙑка сътворенꙑ сѫтъ да николиже въ простѫ о̑уврь҆ꙁъ ѧ҅ꙁꙑкъ двь҆рии҆ и҅ꙁидетъ нъ ѥ҅гда себѣ добрѣ о̑устрои҅тъ тъгда съ҆ всеѭ̑ красотоѭ̑ да и҅сходитъ и҅ така словеса да и҅ꙁноситъ да дастъ благодѣть҆ слꙑшꙙштиїмъ и҅ то да вѣштаѥтъ ѥ҅же на о̑успѣхъ ѥ҅стъ слꙑшꙙштии҅мъ и҅ бештинънꙑи҅ же смѣхъ бъхъмъ о҅тъврѣшти подобаатъ и҅ ходъ вь҆ловьнъ и҅мѣти и҅ о҅дѣнь҆ѥ҆ о̑устроѥ҅но и҅ всѣми о҅ть҆нѫдь҆ о̑учинити сꙙ подобаатъ наѱанааго вь҆ стадии҆ добрꙑѧ҆ дѣтѣли о̑учин҄ениѥ бо вь҆нѣшꙿн҄иихъ о̑удовъ о҅браꙁъ ѥ҅стъ е҅теръ доушевь҆наꙿго о̑устроѥнь҆ꙗ ҅Аште о̑убо въ такъ о҅бꙑчаи҆ ꙁапрьва себѣ о̑устрои҅мъ пѫтемь҆ ходꙙште о̑удобь о̑уже вьсѫ добрѫ дѣтѣль҆ коньчаѥ҅мꙿ и҅ не многъ троудъ прии҅мемъ и҅ многѫ прии҅мемъ съвꙑшн҄ѫѭ̑ помошть҆ сице бо вьꙁмошти и҅мамъ и҅ вль҆нꙑ нꙑнꙗшнꙗаго житиꙗ҆ хранꙿно прѣплоути и҅ неприꙗ҅ꙁнинъ сѣтии вꙑше бꙑвъше вѣчь҆наа благаа о̑улоучити благодѣтиѭ̑ и҅ чловѣколюбии҅мъ г꙯и нашего їу꙯ х꙯а с н҄имже о҅ц꙯оу коупно сь҆ ст꙯ꙑимъ доухомь҆ слава чь҆сть҆ дръжава нꙑнꙗ и҅ присно и҅ вь вѣкꙑ вѣкомь҆ ҅Амин ст꙯ааго о҅ц꙯а нашего їѡ̑а҅нна ꙁлатоо̑устааго слово въ новѫѭ̑ недѣл҄ѫ и҅ о҅ невѣрьствиї а҅по͡ла ѳомꙑ Идѫ длъгъ вамъ о҅тъдатъ длъгъ і мь҆нѣ даѭ̑што̑умоу на о̑успѣхъ и҅ вꙑ о҅богатꙙи҆ прідохъ пакꙑ съкаꙁатъ ѳомѫ о҅тъпрь҆ва о̑убо не вѣроуѭ̑штоу господь҆ню вьскрь҆сенью̑ послѣжде же по видѣнии и҅ по присꙙжении вѣроуѭштоу х꙯а и б꙯а ѥ҅го намѣнꙙшта распрострѣте о̑убо мол҄ѫ вꙑ сꙙ вашꙙ о̑умꙑ и҅ сь тихостиѭ̑҄ прии҅мѣте хоудаа҆ моꙗ словеса да мало что о҅ть҆ н҄ихъ о̑успѣшеньꙗ прии҅мете съпасителю вь҆неꙁаапъ растрь҆гнѫвъшоу вь҆сеи а҅дово чрѣво и҅ бꙑвшоу прь҆вородь҆цоу въ мрь҆твꙑи҅хъ и҅ вь҆ ꙁаключенꙑѧ двьри вь҆лѣꙁъшꙋ къ о̑учекомъ свои҅мъ ѳома нарицаѧ҅и сꙙ блиꙁнь҆ць не бѣа҅ше с н҄ими жꙙданꙑи приде и҅ жꙙждꙙи не бѣа҅ше добрꙑи пастоухъ пристѫпі къ стадоу а҅ овь҆ца вь҆нѣ о҅градꙑ блѫждаа҅ше цр꙯ь приде а҅ вои҅нъ далече вои хождаа҅ше бѣ бо о̑убо бж꙯ию̑ строю̑ таи҆бь҆но не прити о̑ученикꙋ а҅ште бо бꙑ пришълъ не бꙑ распь҆рѣлъ сꙙ а҅ште не бꙑ распь҆рѣлъ сꙙ не бꙑ о҅бискалъ а҅ште не бꙑ о҅бискалъ не бꙑ тако вѣровалъ а҅ште не бꙑ вѣровалъ не бꙑ насъ тако вѣровати нао̑училꙿ да и҅ невѣрь҆ствиѥ о̑ученика нашеи вѣрѣ мати бꙑстъ сего ради бо мꙑ не видꙙште х꙯а покланꙗѥ҅мъ сꙙ ѥ҅моу и҅мже бо о҅нъ видѣвъ поклани сꙙ сего ради о҅бискаѭ̑ште не о҅бискана хвалимъ ѥ҅го и҅мже бо о҅нъ свои҅ма рѫкама владꙑкѫ дръжавъ въсхвали глаголаа҅хѫ о̑убо послѣжде ѳомѣ пришьдъшоу дроуꙁии о̑ученици видѣхомъ г꙯а видѣхомъ рекшааго по трь҆хъ дь҆нехъ вь҆станѫ и҅ рѣчми и҅стинѫ о҅тꙿ дѣа҅ниїхъ о҅брѣтохомъ видѣхомъ рекшаа҅го а҅ꙁъ ѥ҅смъ вь҆скрѣшениѥ и҅ жиꙁнь҆ и҅ їстина и҅ вьскрьсениꙗ и҅ жиꙁни и҅ їстинꙑ о҅тъ жиꙁни приѧ҅хомъ видѣхомъ рекшааго власть҆ и҅мамъ положити доушѫ моѭ̑ и҅ власть҆ и҅мамъ пакꙑ вь҆ꙁꙙти ѭ̑ и҅ власти е҅го дѣа҅ниїмъ прѣѧхомъ пристѫпи бо вь҆неꙁаа҅пъ сь҆пасител҄ь хлѣвинѣ двь҆рии не раꙁдѣливъ а҅ мꙑ дивна пристѫпь҆ѥ҅нь҆ꙗ ѥ҅го о̑ужасъше сꙙ чоудихомъ сꙙ и҅мже новъ такъ вълаꙁъ сътвори видѣхомъ ѥ҅моу рѫцѣ и҅маже съкроуши сь҆мрь҆ть҆ вь҆ н҄ею̑же приѧ҆ о҅стрость҆ гвоꙁдии҆нѫѭ̑ и҅ чловѣчьскꙑѧ҆ грѣхꙑ поглади видѣхомъ ѥ҅го и҅ свꙙтоѥ ребро ꙗ҅ꙁвь҆шее҅ сꙙ насъ ради и҅ и҅сточивъшоу крьвь҆ и҅ водѫ двою̑ капь҆ю̑ нашего съпаса и҅ к н҄имъ ѳома помꙑсливъ рече вꙑ бога видѣсте а҅ аꙁъ ли ѥ҅динъ ѥ҅смъ не достоинъ видѣнью̑ ѥ҅го не а҅кꙑ ли вꙑ ѥ҅сте ꙁъвани ꙁъванъ ѥ҅смъ не а҅кꙑ ли вꙑ почтени почтохъ сꙙ о҅ть҆ н҄его не а҅коже видѣсте раскрь҆штена ѥ҅го и҅ а҅ꙁъ видѣхъ ꙗ҅коже видѣхъ сь҆ вами печаль҆наа҆ видѣти хоштѫ и҅ радость҆наꙗ҆ ꙗ҅коже видѣхъ сь҆мрь҆ть҆ христовѫ хоштѫ видѣти и҅ вь҆скрь҆сениѥ ѥ҅го а҅ште бо не виждѫ въ рѫкоу ѥ҅моу о҅браꙁа гвоꙁдиѥ҅мъ и҅ въложѫ прьстъ мои҆ въ о҅браꙁъ гвоꙁдиѥ҅мъ и҅ вь҆ложѫ рѫкꙑ своѥ҅ѧ҆ вь҆ ребро ѥ҅го не и҅мѫ вѣрꙑ приложи ѳома добрѣѥ҆ невѣрь҆ствии҆ подвижꙙ прилежи дондеже и҅ме вѣровь҆нѫѫ а҅нкурѫ прилежи ꙁѣло къ такомоу жꙙданию̑ дондеже о̑уꙁьриши жꙙдѣнаа҅го ꙗ҅ко и҅ жꙙждеши любь҆ѭ̑ ти расколь҆нааго о̑ума мꙑслии твои҅хъ ꙗ҅ко и҅ вь҆сего расколь҆на о̑ума о҅тъсѣкѫште похвал҄ѫ ти распь҆рь҆нѫѭ̑ и҅ хрь҆столюбь҆вь҆нѫѭ̑ вѣдь҆ ꙗ҅ко и҅ вь҆се распь҆рь҆ноѥ҆ о҅тъсѣкаѭ̑ште Невѣрьствоуи невѣрь҆ствоуи҆ и҅ ѥ҅ште и҅ паче да вѣроуѭ̑ и҅ а҅ꙁъ и҅ꙁвѣсто вьꙁишти б꙯а и҅ въꙁови пришь҆дъшааго да и҅штѫштоу тебѣ и҅ ꙁовѫштоу ѥ҅го а҅ꙁъ и о҅бь҆мѫ своѥ҅го и҅ꙁбавителꙗ а҅ште не виждѫ въ рѫкоу ѥ҅го ꙁнамении гвоꙁдиинꙑихъ не и҅мамъ вѣрь҆ствовати да виждѫ свои҅ма о҅чима повѣданоѥ вами не бо нъ вѣрнѣиши е҅ста о҅чи послоухъ да тъгда и҅ ваше слово прии҅мѫ въложѫ пръ҆стъ свои въ гвоꙁдии҅нꙑѧ҆ ꙗ҅ꙁвꙑ ти тъгда вь҆ꙁвѣрꙋѭ̑ чоудеси ꙁѣло вь҆ꙁиштѫ сеѭ̑ си рѫкоѭ ѥ҅же мене ради ребро прободено бꙑстъ тъгда же поклон҄ѫ сꙙ о҅тъ съмръти къ намъ о҅бративъша сꙙ сладость҆ бо и҅мамъ къ вешть҆ствоу не бо ми ѥ҅стъ о̑упвати ѥ҅днѣмъ рѣчемъ Таже глагол҄ѫштоу ѳомѣ къ а҅постоломъ вь҆лѣꙁе к н҄имъ їс꙯ двь҆ремъ ꙁатвореномъ сѫштемъ вь҆лѣꙁе двь҆ри животънꙑѧ ꙁатворенꙑи҅ми двь҆рь҆ми вь҆лѣꙁе ꙗ҅коже ѥ҅динъ вѣдꙑ самъ ꙗ҅коже бо роди сꙙ и҅ двь҆риї дѣвь҆ствоу не раꙁдрꙋши такоже и҅ ѫ҅трь въ домоу сꙙ о҅брѣте и҅ ключь҆ не о҅тврь҆ꙁъ и҅ ꙗ҅коже и҅ꙁиде о҅тъ гроба ꙁатвореноу сѫштоу гробоу тако же вьниде пльть҆ѭ̑ кде бѣ божь҆ствомъ и҅ двь҆рии҆ не раꙁъвръже вь҆лѣꙁе бо въꙁбранꙗѧ и҅ никтоже вь҆схотѣ да вь҆се сꙙ сьтече въсхотѣ да тварь҆ послоужи а҅ рождьство ѥ҅го вь҆семоу словоу о҅делѣ а҅ и҅ о҅тъ гроба и и҅сходъ прѣи҅детъ вь҆сего помꙑсла и҅ къ о̑ученикомъ вълаꙁъ лише рѣчи ѥ҅стъ и҅ беꙁъ и҅сповѣдань҆ꙗ а҅ко же бо вь҆лѣꙁе къ о̑ученикомъ нао̑учихъ сꙙ како же ли вь҆лѣꙁе никакоже не навꙑкохъ а҅ ѥ҅гоже не прѣи҅мъ то и҅ глаголати не сь҆мѣѭ̑ хвал҄ѫ вьлѣꙁъшаꙿго а҅ не ꙁѣло вь҆ꙁиштѫ вь҆ходоу о҅браꙁа повѣдаѭ̑ таи҅бь҆нѫ а҅ не протлъкоуѭ̑ непротлъкованаа҅го чоуждѫ сꙙ бꙑвшоуо̑умоу ꙁнамению̑ а҅ како же бꙑстъ не вь҆ꙁиштѫ вѣроуѭ̑ писаноуо̑умоу и҅ спасаѭ̑ сꙙ послоушникъ бо ѥ҅смъ чоудесемъ властель҆скомъ а҅ не вь҆ꙁискател҄ь божьѥмъ дѣлесемъ а҅ а҅ште кто и҅ о҅тъ жидовъ речетъ не мошть҆на и҅ чоудь҆на вѣштаѥ҅ши и҅ бъхма не видима е҆сть҆ства како бо можетъ въ ꙁатворенахъ двьрехъ пль҆ть҆ прои҅ти рекѫ кꙿ н҄емоу како може а҅гг҄елъ а҅мбакоума сь҆вести на ровъ ль҆вии҆ и҅ пакꙑ вь҆ꙁвести а҅ прилежꙙштꙙ печати цѣлꙑ о҅стави робъ ѥ҅же вь҆схотѣ то же сь҆твори а҅ ли владꙑка не може ѥ҅же е҅ покоушалъ ꙗ҅ко же и҅ о҅но бꙑстъ помꙑшль҆шꙋ богови тако же и҅ се сьдѣа҅ въчловѣчь҆шоу сꙙ бж꙯ию̑ сꙑноу вь҆лѣꙁе о̑убо къ свои҅мъ о̑ученикомъ ꙗ҅коже и҅ꙁволи съпасъ и҅ ста посрѣдѣ да вꙿсѣмъ тъчно ꙗ҅витъ сꙙ и҅ рече и҅мъ миръ вамъ и҅ миръ дарь҆ствоуѭ̑ вамъ ѥ҅же е҅смъ то то вꙑ даѭ̑ Сии҅ же миръ вь҆сꙙ повине рать҆нꙑѧ҆ подъ вашꙙ ногꙑ сии҅ же миръ съставитъ по вь҆семоу мироу побѣдѫ вь҆ꙁвеселишꙙ же сꙙ о̑ученици пакꙑ насладишꙙ же сꙙ владꙑчь҆ска о҅браꙁа и҅ гласа и҅ лактꙑ ѳомѫ потꙑкаа҅хѫ и҅ намаꙗа҅хѫ о҅чима да ть҆кмо не вѣштаа҅хѫ брь҆вьми к н҄емоу не глаголахомъ ли ти прѣжде видѣхомъ г꙯а и҅ не вѣрова нашимъ гласомъ се ти прѣстои҅тъ самꙿ желаѥ҅мꙑи҆ наслади сꙙ ꙗ҅ко проси насꙑти сꙙ ꙗ҅коже жꙙждеши приди твоѥ҅го сь҆паса ради к намъ пришъдшоу и҅ прии҅ми вь҅ꙁисканааго о҅трѣшень҆ѥ҆ тъ же ѳома стоꙗ҅ше поуштаѧ҅ си о҅чи на вь҆сꙙ сѫдꙑ сь҆пасоу и҅ о҅бь҆ꙁираѧ коегожꙿде и҅ пꙑтаѧ҆ въ и҅стинѫ ли страдавъшии҅ вьскрꙿсь҆шии҆ тъ же ѥ пришълъ чꙿто о̑убо к н҄емоу ѥ҅динꙑи благꙑи҆ ѥ҅динꙑи҆ чловѣколюбь҆ць҆ хотꙙи҆ вь҆сꙙ чловѣкꙑ сьпасти и҅ въ раꙁоумъ и҅стинꙑ прити принеси прь҆стъ свои҆ сѣмо и҅ виждъ рѫцѣ мои тебе бо ради придохъ к тебѣ тебе ради пакꙑ пристѫпихъ о҅тьн҄ѫдѣже не о̑устѫпихъ бъшь҆ѭ̑ божь҆ствомъ тебе ради рѫцѣ мои҆ сии҆ къ гвоꙁдиѥ҅мъ приложихъ да ти доведѫ дь҆несь҆ паствꙑ сь҆паствꙑтѣ беꙁбѣдь҆нꙑѧ приближи ми сꙙ тѣломъ и҅ доухомъ и҅ вѣроѭ̑ и҅ навꙑкни ꙗ҅вѣ ѥ҅гоже ѥ҅си желѣлъ навꙑкнѫти ꙗ҅коже хоштеши и҅спꙑтаи҆ и҅ ꙗ҅коже хоштеши навꙑкни почь҆ти на мою̑ рѫкоу писань҆ѥ вол҄ьнꙑѧ моѥ҅ѧ҆ страсти писань҆ѥ҆ полагаѭ̑ ти вь҆сꙙ моѧ сѫдꙑ на и҅спꙑти не стꙑждѫ сꙙ тѣлесь҆нꙑи҅ми свои҅ми ꙗꙁвами не срамь҆ꙗ҆ѭ̑ сꙙ плътънꙑими свои҅ми строупꙑ ѧ҅же ѥ҅смъ приѧлъ вашихъ дѣл҄ꙗ строупъ не съкрꙑваѭ̑ своѥ҆ѧ҆ славꙑ о҅долѣнь҆ꙗ побѣдꙑ нъ а҅вѣ всеи҆ твари вѣстъ бо то и҅ сльнце того бо ради и҅ о̑устѫпи да ношть҆ въ дни сътвори вѣстъ бо то и҅ ꙁемьꙗ того бо ради проси мѣста о̑убѣжь҆нааго вѣдꙙтъ то и҅ мꙿрьтвии҆ того бо ради о҅тъ гробъ и҅стекошꙙ о̑увѣдѣ то и҅ црь҆къвнаꙗ о҅пона того бо ради то раꙁдъра сꙙ проплака сꙙ жидовь҆скꙑѧ пагоубꙑ видѣ мои҆ рѫцѣ ꙗ҅коже хотѣ вь҆лѣꙁе своимъ прь҆стомь҆ не ꙁаходꙙштиїхъ ꙗ҅ꙁвъ хоштеши ли и҅ ребро ми и҅спꙑтати да ти и҅ то о҅бнажѫ принеси си рѫкѫ многопрь҆вѫѫ и҅ любовꙑчѫштѫ и҅ вьложи вь҆ ребро моѥ присꙙꙁи къ пльти ми сь҆ставьѥ҅нѣ беꙁъ чловѣчь҆скааго сѣмене присꙙꙁи къ пль҆ти страдавъшиї вол҄еѭ̑ моѥѭ присꙙꙁи къ пль҆ти моеи҆ о̑умрьтвѣвъшии васъ дѣлꙗ нь҆ не погрѫꙁивьше сꙙ о҅тъ сь҆мрь҆тнааго ть҆лѣньꙗ присꙙꙁи къ пль҆ти моѥи҆ гръдоуо̑умоу херовимомъ и҅ чьстъно серафимомъ и҅ страшь҆но беспль҆ть҆нꙑи҅мъ силамꙿ и҅ навꙑкни и҅скоушении҅мъ тѣмь что ми ѥ҆ о҅бискано а҅ что не о҅бискано что ми ѥ҆ страсть҆ноѥ҆ что ли бестрасть҆ноѥ что ми ѥ сь҆мрь҆ть҆но что о̑умрь҆штвено тебе дѣлꙗ что ли о҅стало бе сь҆мрьти что ѥ҅ ѥ҅же подъпада твои҅мъ прь҆стомꙿ что ли не подъпадаѥ҅тъ твоѥ҆и҆ десници ти не бѫди не вѣрь҆нъ нъ вѣренъ видѣти ли костиї и҅штеши и҅ хошти видѣти е҅се того дѣлꙗ ребро моѥ се тако о҅ставихъ да тꙑ вь҆ꙁискавъ и҅ о҅биштеши и҅ вѣрѫ и҅меши и҅ сь҆пасеши сꙙ да ѥ҅гда придѫ сѫдити живꙑи҅мъ и҅ мрь҆твꙑи҅мъ покажѫ врагомъ ꙗ҅ꙁвѫ и҅ о҅тъсѫждѫ богокоторь҆нъ съборъ да видꙙтъ и҅ю̑деи҆ ѥ҅гоже сѫ проболи и҅ поклонꙙтъ сꙙ стен҄ѫште да о҅тъвѣшта ѳома и҅ рече г꙯ь мои и҅ б꙯ъ мои҆ вѣроуѭ̑ вь҆скрь҆сению̑ ти г꙯и вѣроуѭ̑ о҅долѣнь҆ю̑ цр꙯ю вѣроуѭ̑ о̑уже не и҅штѫ ѥ҅гоже о҅брѣтохъ вѣроуѭ̑ г꙯и и҅ не ѥ҅ште себе моѥ҅го владꙑко ꙁѣло о҅пꙑтаѭ̑ и҅ вѣроуѭ̑ не ѥ҅ште твоѥго цѣсарьствиꙗ словомъ о҅тꙙжѫ вѣдѣ что подрьжахъ и҅ не тꙙжѫ вѣдѣ кого сьподобихъ сꙙ присꙙшти вѣдѣ и҅мъ ѥ҅гоже ни сама сьмрь҆ть҆ може на много о̑удрьжати вѣдѣ кого длъженъ ѥ҅смъ почисти тѣмь҆ глагол҄ѫ г꙯ь мои҆ и҅ б꙯ъ мои҆ тꙑ б꙯ъ мои҆ и҆ г꙯ь прѣдъ вѣкꙑ вь҆коупь҆ и҅ новъ тꙑ небесьнꙑи и҅ ꙁемьнꙑи тꙑ не видимꙑи ї видомъ тꙑ не вѣдомꙑ и҆ вѣдомъ бꙑстъ мене дѣл҄ꙗ тꙑ беꙁъ о҅браꙁа а҅ в семъ о҅браꙁѣ тꙑ б꙯ъ и҅стинꙿнꙑ и чловѣкъ беꙁ лъжꙙ тꙑ на небеси тꙑ на крь҆стѣ тꙑ на цѣсарь҆стѣѣ҆мь҆ прѣстолѣ тꙑ на гвоꙁдии҅хъ и҅ на дрѣвѣ тꙑ бе страсти по доухоу тꙑ страстиѭ̑ по пльти тꙑ бе съмрь҆ти а҅кꙑ ѥ҅дꙿносѫшть҆нъ о҅ть҆цоу тꙑ въ сь҆мрь҆ти тꙑ въ животѣ тꙑ въ мрь҆твости тꙑ вꙑше мрь҆твости тꙑ мрь҆твъ триї дьнь҆ тꙑ родителю присно сꙑи҆ тꙑ вь҆стави пль҆ть҆нѫѭ̑ црь҆къвь҆ тꙑ въскрьсе по своѥ҅и҆ силѣ тꙑ сꙿ нами въ пль҆ти и҅ вь҆сь҆ по вь҆сеи твари тꙑ вь҆се и҅спльниши тꙑ дръжанъ бꙑстъ о҅ть҆ мене тебе виждѫ пль҆тѣнꙑи҅ма о҅чима тебе раꙁоумѣѭ̑ вѣрьнꙑи҅ма о҅чима о̑увѣдѣ въ тꙙ о҅тца ти божь҆ство ѥ҅дного тꙙ г꙯а и҅ б꙯а и҅сповѣдаѭ̑ и҅но и҅ и҅но тебе ѥ҅дного навꙑкохъ не ѥ҅дꙿного ти и҅ного о̑увѣдѣ не раꙁдѣл҄ѫ тебе не раꙁдѣл҄енааго не лѫчѫ тебе не лѫченааго не прѣрѣжѫ тебе не дѣл҄енааго и҅ ѥ҅же виждѫ и҅ ѥ҅же дръжѫ и҅ ѥ҅же раꙁоумѣѭ̑ ѥ҅днѣмь҆ гласомъ и҅сповѣдѣ г꙯ь мои и҅ богъ мои҆ тꙑ свои҅мъ съходомъ моѭ̑ дш꙯ѫ вьꙁнесе о҅тъ не дочаа҅нънꙑѧ глѫбинꙑ тꙑ чловѣкꙑ плѣнь҆никꙑ бꙑвъшꙙ помилова тꙑ дьꙗ҅вола попь҆ра ѥ҅лико хотѣ тꙑ грѣха въ пль҆ти о҅тꙿсѫди тꙑ сь҆мрь҆ть҆ вь҆ пль҆ти о̑умрь҆тви тꙑ бесть҆лѣниѥ҅мъ ть҆лѣньѥ҆ о҅тъгъна тꙑ въскрьсениѥмъ въскръсень҆ѥ намъ понови тꙑ тридневнааго гроба на ꙁеми о҅стави и҅ порѫчника мрь҆твꙑи҅мъ вьскрь҆сениꙗ҆ тꙑ чловѣкꙑ небесь҆нꙑѧ҆ покаꙁа тꙑ ꙁемь҆ѭ̑ небесе свѣтꙿлѣишѫ сьтвори тꙑ вьсе на о̑ун҄ьшиїнѫ прѣстави тꙑ б꙯ъ сꙑ бꙑстъ чловѣкъ да чловѣка сътвориши б꙯а б꙯ъ мои҆ б꙯ъ мои҆ глагола ѥ҅моу їс꙯ ꙗ҅ко ли мꙙ видѣ вь҆ꙁвѣрова ꙁь҆ри да не пакꙑ вь҆ꙁидѫштоу ми сь пльтиѭ̑ тꙑ не вѣрь҆нꙑѧ рѣчи вь҆ꙁꙿмъ речеши а҅ште не виждѫ вь҆ рѫкоу е҅го ꙁнамень҆ꙗ гвоꙁдвии҅наа҅го не и҅мѫ вѣрꙑ ѥ҅дноѭ̑ вь҆жделѣ ѥдноѭ̑ не вѣрова ѥ҅дноѭ̑ о҅биска ѥ҅дноѭ̑ вь҆ꙁвѣрова проповѣдан оуже ѥ҅же приѧ҆ блажени бо ѥ҅же не видѣвъше ти вѣровашꙙ о҅блажение҆ бо то на нꙑ прѣи҅детъ къ не видѣвшии҅мъ е҅го и вѣровавшии҅мъ к н҄емоу блажени бо мꙑ вѣроѭ̑ видѣвь҆шеи҆ не видимаꙿго блажении мꙑ праꙁдьньствоуѭ̑ште ꙁьрꙙштии҆ ѥ҅го и҅ о҅чима приносꙙште и҅ о̑устꙑ лобꙑꙁаѭ̑ште и҅ ꙁѫбꙑ ꙗ҅дѫште ѡ̑ таи҅бь҆но дивь҆ноѥ҆ и҅ грь҆дое и҅же сѣди о҅ деснѫѭ̑ о҅тца о҅ деснѫѭ̑ сꙙ о҅брꙙштетъ благочь҆стьнꙑимъ и҅ е҅же а҅гг҄елꙑ похвалимъ дръжитъ сꙙ скврънавꙑи҅ма рѫкама и҅ приносимъ о҅тъ недостои҅нꙑи҅хъ приноситъ себе и҅ не о҅тъбѣжитъ грѣшьною̑ длань҆ю̑ нашею̑ не о҅тъбѣгаѥ҅тъ о҅тъ сѫжденꙑи҅хъ пръстъ нашихъ и҅ не съть҆ретъ брь҆нь҆нꙑихъ творь҆ць нъ самъ повелѣ и҅ глагол҄етъ вь҆ꙁмѣте ꙗ҅дите вь҆ꙁмѣте пии҅те принесѣте рѫцѣ ваши и҅ въложите вь҆ ребро ми и҅ насладите сꙙ мои҅хъ сѫдовъ ѥ҅гоже бо вьꙁь҆мете сѫда вь҆ томъ ѥ҅смъ вь҆сь Придѣмꙿ же ꙋ҅бо вь҆си чистѣ къ чистоу ти прии҅мѣмꙿ г꙯а своѥ҅го не тоу же а҅бь҆ѥ и҅жде и҅ прии҅мше не прѣо҅бидꙙште ѥ҅го приходимъ нъ о҅тидѣмъ вь҆ себѣ и҅ ѥ҅дини ѥ҅дномоу бесѣдоуи҅мъ и҅ꙁбавителю нашемоу господоу глагол҄ѫште нѣсмь достои҅ни да подъ стрѣхѫ подъи҅деши вь нашꙙ доушꙙ нъ е҅лма же тꙑ хоштеши дръжати сꙙ нами то и҅ до ньца ꙗ҅ко чловѣколюбь҆ць҆ вьселити сꙙ вь҆ нꙑ вь҆ꙁлюби тебѣ надѣѭ̑ште сꙙ прихаждаѥ҅мъ велиши владꙑко да вь҆ꙁнесемъ о̑устъ нашихъ врата ꙗ҅же тꙑ ѥ҅динъ сътворилъ ѥ҅си въходиши чловѣколюбь҆ствомъ ꙗ҅коже бѣ въходиши о҅трѣшаѥ҅ши беꙁаконии҆ сь҆вѫꙁꙑ въходиши и҅ о҅свѣштае҅ши тьмнꙑѧ҆ нашꙙ помꙑслꙑ вѣрь҆ствоуѥ҅мъ ꙗ҅ко то сътвориши не бо нꙿ ни блѫдницꙙ съ слъꙁами прибѣгъшꙙ к тебѣ не о҅тъбѣже ни раꙁбои҅ника о҅стави бꙑти ꙗ҅къ бѣ ни мꙑтара о҅тъврь҆же покаѭ̑шта сꙙ ни гонителꙗ о҅тъгъна поꙁнавь҆ша твоѥ҆ цѣсарь҆ствиѥ҆ нь҆ ти вь҆си покаа҅нь҆ѥ҅мъ о҅тъ тебе приѧти бꙑшꙙ и҅ вь҆ ликъ твои҅хъ дроугъ вь҆рꙙди да съ такоѭ̑ о̑убо мольбоѭ̑ и҅ доушеѭ̑ небесь҆нꙑѧ҆ таи҅нꙑ прии҅мемъ и҅ жить҆ѥ҅мъ цѣлоо̑умномъ сами сꙙ о҅градимъ и҅ да не и҅ꙁлаꙁи слово скврьнаво ѭ̑дѣже х꙯ъ вь҆лаꙁитъ такоѭ̑ жиꙁниѭ̑ прѣхаждаите и҅ вꙑ новоо҅свѣштении҆ постꙑдите сꙙ не болѣꙁнь҆наа҅го раждань҆ꙗ кѫпѣли не о҅тъмештате сꙙ ст꙯ꙑѧ҆ да не рече на вꙑ кѫпѣль҆ сꙑнꙑ родихъ и҅ вь҆ꙁнесохъ ти же сꙙ о҅тъвръгошꙙ мене вь҆ небесехъ ваша вь҆писана сѫтъ и҅мена не пакꙑ вь҆ тинѫ сластиѭ̑ ꙁълꙑи҅ми дѣлꙑ сами сꙙ покалꙗи҅те сь҆влачꙙште же риꙁꙑ бѣлꙑѧ҆ не съвлачите бѣлости доушь҆нꙑѧ тѫ бо о҅деждѫ а҅ште вꙑ сами не о҅тъвръжете никтоже и҅нъ васъ не и҅матъ мошти сь҆влѣшти бѫдѣте присно новось҆вѣть҆ни да достои҅ни бѫдете о҅блаженоуо̑умоу о҅номоу гласоу и҅дѣте благословештении҆ о҅тца моѥ҅го прии҅мѣте о̑уготованоѥ҆ вамъ цѣсаръствиѥ о҅тъ съложень҆ꙗ вь҆сего мира ѥ҅гоже бꙑ вь҆сѣмъ намъ не погрѣшити о҅ х꙯ѣ исоусѣ г꙯и нашемъ ѥ҅моуже слава съ о҅тцемъ и҅ сь҆ свꙙтꙑи҅мь доухомь҆ вь҆ вѣкꙑ вѣкомъ а҅мин свꙙтаа҅го о҅ц꙯а нашего їѡ̑а҅на а҅рꙿхие҅п꙯па костань҆тинꙗ града ꙁлатоо̑устааго о҅ свꙙтѣмь҆ ѳомѣ а҅постолѣ и҅ на а҅риа҅нꙑ Законоу о̑убо црь҆къвноуо̑умоу покарѣѧ҅ сꙙ присꙙгохъ ꙗ҅коже мошть҆но стѫпа ти величьствиѥ҅мꙿ же о̑ ѥ҅мъ о̑укланꙗѭ̑ сꙙ страхꙑ и҅ о҅тъвь҆сѫдѣ съдръжѫ сꙙ како сь҆рꙙштѫ се дѣꙗ҅ниѥ҆ кꙑи҅ ли о҅брꙙштѫ и҅сходъ словоу а҅кꙑ и҅ жива проповѣда ѳомѫ нъ гробь҆ сѫпротивꙿ проповѣдаетꙿ сь҆мрь҆ть а҅кꙑ мрьтва сь҆повѣ҆дѣ нъ дѣлесꙑ ставьꙗѭ̑ сꙙ и҅ мрьтвъ ѥ҅стъ и҅ бе сьмрь҆ти о̑умь҆рѣ а҅кꙑ чловѣкъ и҅ приходитъ миръ о҅кꙑ а҅гг҄елъ и҅ страсть҆ приѧ и҅ страстьмь҆ сѫпротивитъ сꙙ и҅ долѣ лежитъ и҅ горѣ ꙗ҅вь҆ꙗѥ҅тъ сꙙ ничтоже бо ѥ҅го въꙁможе покрꙑти никое҅же мѣсто въꙁможе погоубити ѥ҅го вь҆сѫ вь҆сел҄енѫѭ̑ вь҆ꙁꙙ гробꙑ ѥ҅го и҅ вь҆сѫдѣ а҅кꙑ сль҆нь҆це сиꙗ҅ѥ҅тъ сь҆делѣшꙙ ꙁеми мошти правь҆дивааго ширии҆ ꙗ҅ви сꙙ вь҆сеѧ твари и҅ вь҆ꙁнесе и благодѣть҆ вь҆ мирѣ вь҆са страна чꙙсть҆ и҅матъ ѳомꙑ вь҆сь҆ миръ напль҆ни и прѣбꙑваа҅тъ вь҆ мѣстѣхъ цѣлъ вь҆ вь҆сѫ ꙁемьѭ̑ и҅ꙁиде слава ѥ҅го и҅ въ коньць вьсел҄енꙑѧ побꙑть҆ ѥ҅го како и о̑убо проꙁовѫ сль҆нь҆це нь҆ ноштиѭ̑ не о҅сѣнꙗѥ҅тъ сꙙ ꙁвѣꙁдѫ нъ дь҆нꙿ сеѧ не покрꙑѥ҅тъ вь҆ все врѣмꙙ о҅свѣштаѥ҅тъ съꙁъданѫѭ̑ вь҆сѫ ть҆мѫ о҅тъгони о҅тъ вьсел҄енꙑѧ нѣстъ тъмꙑ по н҄емь҆ тъма ѥ҅го не о҅мрачитъ рѣка не ставитъ море дръжати не можетъ море о҅точь҆ноѥ ꙁнаѥтъ мѫжа и҅ноѧ҅ꙁꙑчь҆ници чътѫтъ ѳомѫ вь҆сꙙ странꙑ дь҆нь҆сь҆ праꙁдь҆ноуѭ̑тъ и҅ сего слово а҅кꙑ даръ владꙑцѣ приносꙙтъ г꙯ь мои и҅ б꙯ъ мои҆ ѫ҅жика моꙗ и҅ творь҆ць мои҆ и҅ꙁбавител҄ь мои҆ и҅ цѣсарь҆ мои҆ та бо нао̑учи ѳома се нꙑ о҅стави а҅кꙑ чꙙдомъ свои҅мꙿ о҅бь҆да а҅кꙑ и҅ съкровиште ѥ҅сть҆ство дрьжитъ слово вь҆сь родъ того гласа ради о̑утврь҆ждаетꙿ сꙙ до а҅гг҄елъ прость҆рѣ сꙙ рѣчь а҅рханг҄ели то и҅сповѣданьѥ҆ ꙗ҅ко и҅ ꙗ҅нкурѫ дръжꙙтъ вь҆са тварь ꙗ҅ко и҅ о҅бꙙꙁаньѥ повѣдь҆ о҅бноситъ ѥ҅динъ а҅риѡ̑с лишитъ сꙙ слова тъ ѥ҅динъ о҅тъпадаѥтъ о҅тъ жрѣбиꙗ не и҅сповѣдаатъ съ ѳомѫ г꙯и х꙯а не поꙁнаѥ҅тъ ѥ҅га б꙯а с н҄имъ рабомъ поꙁꙑваа҅тъ владꙑко не глагол҄етъ гм꙯ь ни б꙯мъ не въꙁдръжитъ и҅стинꙑ не съложитъ сꙙ съ ѳомѫ не вь҆слѣдоуѥ҅тъ правьдьнааго а҅ чь҆тꙑ ѥ҅моу дь҆ни и праꙁдьнꙋѧ сь҆ о҅бь҆штии҅мь҆ вь҆сел҄ении прилагаѧ сꙙ къ дроугомъ ѳоминомъ нъ не о̑украдетъ ꙁълоба добродѣаньꙗ не вь҆схꙑтитъ ль҆сть҆ць҆ поводатаꙗ҆ и҅стінꙑ вѣстъ пастоухъ ꙁвѣрѣ вѣстъ праштьникъ влъка вѣстъ вль҆нѫ крьмникъ вѣстъ пристаниште боурѫ вѣстъ вои҅нъ ратника вѣстъ ѳома а҅риꙗ҆ вѣстъ и҅ о҅тъгонитъ не приѥ҅млетъ чь҆сти блаꙁнь҆ничꙙ не вь҆лаꙁитъ въ о̑убител҄ьничъскѫ пештерѫ не въдворитъ сꙙ с н҄им о҅тъвраштаа҅тъ сꙙ събора о҅тъметѫштии҅хъ сꙙ гнѫшаѥ҅тъ сꙙ которь҆нааго гласа и҅хъ ненавидитъ о̑устъ на бога глагол҄ѫштии҅хъ неправь҆дꙑ ставь҆ꙗѥ ѧ҅ꙁꙑка не нарицаѭ̑шта г꙯а и҅ б꙯а х꙯а и҅ вь҆пиѥ к н҄имъ о҅тъ вьсеѧ вь҆сел҄енꙑѧ а҅риѥ҆ что мꙙ о҅риши что мажеши масломъ главѫ моѭ̑ что ми праꙁдьноуѥ҅ши дьнь с беꙁаконниче не приѥ҅мь҆ѭ̑ ти хвалꙑ беꙁаконь҆нꙑѧ҆ не сь҆вѣштаѭ̑ сꙙ къ соуѥ҅тнѣи҆ твоѥи҆ вѣрѣ не ꙁнаѭ̑ твоѧ беꙁаконнꙑѧ҆ повѣди не чꙿти мене бечь҆ствоуѧ съꙁъдателꙗ не прие҅мьѭ̑ чь҆сти бечь҆стиꙗ҆ матера а҅ште владꙑкѫ кориши мене раба како о̑увѣштаваѥ҅ши а҅ште ми не дръжиши вѣрꙑ како ми праꙁдь҆ноуѥ҅ши памꙙть а҅ште сꙙ не сь҆вѣштаа҅ши сь҆ мноѭ̑ како ми о҅бь҆штоуѥ҅ши гробоу а҅ꙁъ г꙯а и҅ х꙯а и҅ б꙯а навꙑкохъ о҅бискахъ рѫкѫ и҅ и҅стинѫ о҅брѣтохъ и҅ свои҅ми прь҆стꙑ о̑увѣрихъ сꙙ не и҅нъ ми съкаꙁа вѣди не о҅тъ слоуха имамъ чоудо не вѣрь҆ствовахъ рекшии҅мъ сѫпротивихъ сꙙ а҅постоломъ въꙁдраꙁихъ петра о̑учити мꙙ хотꙙшта рѣхъ чловѣче что мꙙ съмѫштаѥ҅ши что ми словеса дѣа҅ниїмъ дариши что ми велиши о҅тъ рѣчи вѣровати ꙗ҅ко видѣ виждѫ ꙗ҅ко навꙑче навꙑкнѫ а҅ште ми ѥ҅стъ проповѣдати видѣвъ ти проповѣдѣ никтоже слꙑшань҆ꙗ҆ повѣдаа҅тъ никтоже о҅тъ рѣчи повѣди приноситъ никтоже мене прии҅метъ твоꙗ повѣдаѭ̑шта а҅ште мене въпросꙙтъ како вь҆скрьсе х꙯ъ не вѣдѣ что рекѫ а҅ште рекѫ петръ ми повѣда кто прь҆воѥ҆ подобь҆нъвѣрь бꙑти виждѫ и҅ проповѣдѣ навꙑкнѫ и҅ нао̑учѫ вѣроуѭ̑ и҅ вь҆вѣрѫ рекѫ а҅ꙁъ ѳома а҅постолъ не о҅тъ чловѣкъ овѣкъ ни чловѣкъ ради та ми глагол҄ѫштоу х꙯с сꙙ а҅ви и҅ которѫ тоу а҅биѥ раꙁдрѣши и҅ рече къ мнѣ что ти бꙑстъ ѳома чꙿто сꙙ сѫпротивиши петроу чꙿто с пꙿриши съ дроугꙑи҅ми приди вь҆ꙁми чоудо и҆скꙋшении҅мъ оувѣждъ вь҆скрѣшень҆ѥ҆ дѣломъ принеси рѫкѫ и҅ виждъ пльть҆ а҅ште можеши дръжи а҅ште и҅маши чистꙑ прь҆стꙑ присꙙꙁи о҅браꙁѣ а҅ште вѣроуѥ҅ши и досꙙжеши а҅ште ли сꙙ приши не о҅брꙙштеши а҅ште страсть҆ и҅маши бестрасть҆наа҅го не о̑увѣси та слꙑшавъ о҅чистихъ доушѫ о҅тъ невѣрьствиꙗ сь҆нꙙхъ си ра҆спь҆рь҆нѫѭ̑ вѣдь҆ покоривъ сꙙ вь҆ꙁꙙхъ нꙑнꙗ присꙙгохъ сꙙ къ пльти радоуѧ сꙙ и҅ трепештꙙ распрострѣхъ съ пръстꙑ и҅ о҅ко доушноѥ҆ и҅ двою̑ о̑уже дѣлесоу раꙁоумѣхъ дръжахъ и҅ видѣхъ о҅бискахъ и҅ ꙁь҆рѣахъ рѫкѫѫ же пль҆ть҆ дръжаа҅хъ а҅ доушѫ б꙯а пораꙁоумѣахъ и҅ вь҆нѣѭ̑дѣ о҅брꙙштаа҅хъ чоудесно а҅ ѫ҅трь҆ѫ҅дѣ страшно и҅ ꙗ҅вь҆ꙗѥ҅мо сꙙ велико и҅ дръжимо чоудно въꙁпихъ о̑убоу о̑ужасъ сꙙ и҅жде приѧ҅хꙿ г꙯ь мои҆ и҅ б꙯ъ мои никакоже бо видѣхъ раба никакоже сь҆мѣрено бѣаше видѣти о҅браꙁъ и҅ ѫ҅жичь҆ство просвѣштаа҅ше сꙙ и҅ божь҆ство просиꙗ҅ше сꙙ и҅ ношено овꙑшаа҅ше сꙙ и҅ носꙙи҆ славь҆ꙗ҅ше сꙙ и҅ о҅бѣма раꙁоумѣнь҆ма дѣа҅нии҅ма бѣа҅ше кланꙗѭ̑штоу сꙙ лицоу та а҅ꙁъ и҅скоусивъ прѣѧ҅хъ та прь҆стомъ дръжахъ а҅ тꙑ кѫдоу а҅рие блаꙁнь҆ное навꙑ кѫдоу о̑увѣдѣ ꙗ҅же проповѣдаѥ҅ши х꙯са о҅бискалъ ли ѥ҅си а҅кꙑ а҅ꙁъ рѫкѫ придѣа҅лъ ли ѥ҅си о҅браꙁꙑ и҅ꙁискалъ лі ѥ҅си прь҆сти твои҆ о҅послоушаѭ̑тъ ли ти приѧ҅ ли тꙑ г꙯а въ кои҆ рѫцѣ вь҆ н҄еи҅же вь҆схꙑти ꙁаложено и҅мѣнье въ кои҆ а҅постолꙑ о҅краде въ кои҆ приѧ и҅ноѧ҅ꙁꙑчꙿника плѣнъ въ кои о̑удръжа мь҆ꙁдѫ бесчьсть҆вь҆нѫѭ̑ въ кои҆ и҅сѫчи крь҆вьнꙑѧ҆ сѫдꙑ вь҆ кои мнѣ сътворити правдиво не правь҆дꙿно въ тои҆ х꙯а о҅биска не бѫди не тако не правьдꙿнъ владꙑка не тако блаꙁнь҆нъ х꙯с ꙗ҅коже тебѣ своѭ̑ пль҆ть҆ о̑увѣроуѥ҅тъ нѣси дръжалъ ѥ҅гоже сꙙ о҅тъвръже не о҅биска ѥ҅гоже ненавидѣ не и҅ꙁиска ѥ҅гоже о҅хоуди не видѣ ѥ҅моуже не вѣрова а҅ште бꙑ добрѣ и҅ꙁискалъ не бꙑ тако ꙁь҆лѣ протлъковалъ а҅ште бꙑ и҅сповѣдалъ не бꙑ тако невѣрь҆ствовалъ о҅тиди наслади сꙙ ꙁьлобꙑ о҅тꙿпади съ свои҅ми сѫпостатъми о҅баче ѥ҅динъ ти сꙑнъ раꙁорихъ о҅баче народа свободихъ твоѥ҆ѧ҅ пакости ѥ҅ште мало и҅ о҅тъвь҆сѫдоу тꙙ раꙁорѫ ѥ҅ште мало и҅ о҅тъженѫ тꙙ о҅тъ вьсел҄енꙑѧ҆ нꙑнꙗ ти о҅тънь҆мѫ главѫ нꙑнꙗ и҅ ꙁапада и҅ꙁꙿбавь҆ѭ̑ твоѥ҅ѧ҆ пакости е҅и҆ блаженꙑи ѳома и҅спль҆нꙙи҅ слово дѣлъмъ повьслѣдоуи гласа своѥ҅го добрꙑи начꙙтъкъ о̑утврьди съконьчань҆ѥ҅мъ а҅кꙑ въстока свободи и҅ ꙁапада о̑услꙑши и҅ раꙁбои҅ника ꙗ҅ко и҅ пакость҆ника ꙗ҅ко и҅ пакостꙿника о҅тъсѣчена вѣнь҆чаи҆ цр꙯ѣ о҅долѣниѥ҆мꙿ даждъ миръ народоу прии҅ми потꙑ съшъдъшии҅мъ сꙙ прии҅ми града молꙙшта сꙙ твоѥ҅и҆ прьсти вь҆са тѣлеса поустишꙙ ти молитвѫ стари и҅ ю̑нии҅ припадаѥ҅мъ ти гробоу дѣвꙑ и҅ ю̑ношꙙ о҅бь҆ѥ҅мъ тѣло твоѥ҆ младень҆ци ꙗ҅ко и҅ птишти вь҆ꙁираѭ̑тъ к тебѣ ꙁѣѭ̑ште не прѣꙁь҆ри сицего о҅браꙁа не тъштꙙ о҅тъпоусти нашихъ трꙋдъ даждь нꙑ подобь҆нѫ мь҆ꙁдѫ потъ нашихъ ничтоже велико о҅ть҆ тебе просимъ ꙗ҅же и҅маши просимъ о̑у тебе ꙗ҅же даѥ҅ши и҅штемъ ꙗ҅же хоштеши видѣти чаѥ҅мъ и҅ноѧ҅ꙁꙑчь҆на о҅ставь҆ша а҅риа҅ о҅тъгъ҆нана цѣсара вѣнь҆чавь҆ша сꙙ мира о҅бративъша сꙙ х꙯а въꙁвꙑсивъша сꙙ и҅ о҅тъ вь҆сего въкоупѣ вь҆сел҄ении҆ слꙑшꙙште и҅ глагол҄ѫште г꙯ь мои и҅ б꙯ъ мои҆ томоу слава и҅ дръжава вь҆ вѣкꙑ вѣкомь҆ ҅Амин житиѥ їꙗ҅кѡ̑ва чрънориꙁьца много и҅мꙑ о̑умил҄ень҆ѥ҆ Многꙑи҅хъ благꙑн҄ꙙ и҅ дш꙯и полеꙁь҆нꙑи҅хъ добродѣа҅нии҆ и҅ по ꙁаповѣдемь҆ съпасовомъ жити начинаѭ̑штии҅мъ доброѥ҆ сь҆мѣрень҆ꙗ҆ прио҅брѣтень҆ѥ ходатаи҆ бꙑваатъ ѥ҅же сътворити потꙿштавꙑи҅ сꙙ и҅ їсправивꙑи҅ то не падень҆ѥ҆ коѥ и҅ грѣховь҆ноѥ҆ о҅пл҄ѣн҄ениѥ҆ и҅ величань҆ꙗ҅ о҅ своѥ҅мъ о҅о̑упꙿвании҆ подъѧ҅ти въꙁможетъ ꙗ҅ко бо многѫ то ть҆штетѫ и҅ несътрь҆пимъ врѣдъ и҅ великѫ бѣдѫ наводитъ не вь҆нимаѭ̑штиїмъ ѥ҅стъ о̑убо о҅тъ многꙑи҅хꙿ дроугꙑи҅хъ о̑уꙁрѣти ꙁнамении҆ о̑учꙙсть҆нѣ же и҅ о҅тъ хотꙙштаа҅го о҅тъ насъ прѣдь҆ложенааго бꙑти сь҆повѣдань҆ꙗ҆ на вь҆ꙁграждень҆ѥ и҅ о̑утврь҆ждень҆ѥ҆ а҅гг҄ель҆скааго сего житиꙗ҆ вь҆ семь҆ бо о҅брѣтаѥ҅мъ и҅ житиꙗ҆ великоѥ въꙁдръжань҆ѥ и҅ сь҆мѣрень҆ꙗ҆ и҅справь҆ѥ҅нь҆ѥ҆ и҅ великѫѭ̑ а҅лчь҆бѫ падениѥ сетноѥ о҅тъ лѣности сь҆лоучьше сꙙ и҅ покааниꙗ силѫ толико могѫштѫ о̑у чловѣколюбивааго б꙯а ꙗ҅ко не ть҆чь҆ѭ̑ о҅тъ самѣхꙿ тѣхъ а҅довъ вратъ нъ и҅ о҅тъ рода о҅гн҄ьнааго и҅ мѫкꙿ и҅схꙑтитъ чловѣка нъ и҅ боль҆шаꙗ прь҆вааго благаа҅го нрава моштьна о҅бавити и҅ господьн҄ѫ благодать҆ѭ̑ бол҄ьшоу е҅го бꙑти и҅справь҆е҅нию̑ бꙑстъ нѣкꙑи҆ о҅тъшъль҆ць вь҆ веснѣѣмь҆ градѣ порфуриѡ̑нъ нарицаѥ҅мѣ и҅менемь и҅а҅кѡ̑въ и҅ сь҆ маловрѣмень҆нааго сего жить҆ꙗ соуѥ҅тꙿнааго о҅тъвръгъ сꙙ живе нѣ въ кое҅и҆ пештерѣ е꙯ї лѣтъ толико же а҅лꙿчъбоѭ и҅ благꙑи҅ми дѣлꙑ поспѣшивъ чь҆сть҆нъ а҅ви сꙙ и҅ о̑угодь҆нъ б꙯оу ꙗ҅коже ѥ҅моу и҅ даръ на бѣсꙑ полоучити и҅ многꙑ и҅нꙑ лѣчьбꙑ хс꙯а нашего творити їменемь҆ Вьси же мѫжа житию̑ дивꙙште сꙙ к н҄емоу сьбираахѫ сꙙ и҅хꙿже мꙿножаи҅шии҆ беꙁаконьнꙑи҅хъ самарань҆ бѣа҅хѫ вѣрꙑ ѧ҅же видꙙ к н҄емоу приходꙙштꙙ бж꙯иї чловѣкъ на мноꙁѣ о҅глашаѧ о҅тъ бж꙯ии҅хъ кн҄игъ на и҅стиньнѫѫ̑ вѣрѫ о҅браштааше Нъ на родъ чловѣчь҆скꙑи҆ и҅скони воѭ̑ѧ҆и диꙗ҅волъ и҅ наипаче на робꙑ сꙿпаса нашего хс꙯а видꙙ себе о҅тъ многꙑ благꙑѧ дѣтѣли мѫжа и҅ правь҆днааго житиꙗ на мноꙁѣ прогонима въста на н҄ь хотꙙи҆ прогнати о҅тъ прѣжденареченааго мѣста вь҆лѣꙁъ бо въ ѥ҅дного о҅тъ самаранъ и҅скони и҅ въи҅нѫ и҅стинꙑ о҅тъвраштаѭ̑штии҅хъ сꙙ приготова ѥ҅го събрати вь҆сꙙ послоушаѭ̑штꙙѧ ѥ҅го дроугꙑ и҅ срь҆добол҄ѫ и҅ рабꙑ на лаꙗ҅ниѥ ст꙯аа҅го мѫжа да и҅ о̑уловивъ въꙁможетъ о҅тъ странъ тѣхъ прогнати събравъше же сꙙ вь҆си въ жилиште жь҆рьца своѥ҅го и҅ много мꙑсливъше и҅ прокаꙁь҆лѣвъше конь҆чь҆нѣе҆ ѥ҅динъ ѧ҅шꙙ сь҆вѣтъ и҅ приꙁвавъше бестоуднѫ женѫ и҅ блѫднѫ дашꙙ е҆и҆ два десꙙти ꙁлатицъ и҅ и҅но толико жде о҅бѣштаваѭ̑ште дати е҅и҆ а҅ште въꙁможетъ ꙁапꙙти б꙯жию̑ рабоу и҅а҅кѡ̑воу ꙗ҅коже и҅мъ тоѭ̑ виноѭ̑ въꙁмошті о҅тъ ꙁемь҆ѧ своѥѧ съ стоудомъ мѫжа о҅тъгнаті тѣми о҅бѣштании҆ побѣждена жена и҅детъ к н҄емоу поꙁдѣ ꙁѣло ноштиѭ̑ и҅ тль҆кнѫвъши въ двьри молꙗаше ѥ҅го вь҆вести ѭ̑ о҅номоу же не хотꙙштоу и҅ на мноꙁѣ то сътворити о҅тълагаѭ̑штоу прѣбꙑваа҅ше бе стоуда тлъкѫшти и҅ съ многоѭ̑ молитвоѭ̑ молꙙшти приѧ҆ти ѭ̑ и҅ малꙑ о̑увръꙁъ и҅ видѣвь҆ ѭ̑ мнѣа҅ше мь҆чь҆тоу бꙑти и҅ прѣкрь҆стивъ себе ꙁатворивъ ꙁаключи двь҆ри и҅ въꙁвративъ сꙙ и҅ ставъ на въстокъ прилежно молитвѫ богови приношаа҅ше многоу же часоу минѫвъшоу и҅ ношти о̑уже прѣполовꙙшти сꙙ не прѣстанѣѣше тлъкѫшті и҅ великомъ гласомъ вь҆пь҆ѭ̑шти помилоуи҅ мꙙ рабе бж꙯ии е҅да како ꙁвѣрьми и҅ꙁѣдена бѫдѫ прѣдъ главоѭ̑ твоѥѭ̑ Помꙑсливъ же правь҆дънꙑи҆ и҅ вѣдꙑ вь҆ мѣстѣхъ тѣхъ ꙁвѣрии҆ множь҆ство въ раꙁмꙑшл҄ень҆ꙗ въпадъ о҅твръꙁъ двь҆ри и҅ глагола ѥ҅и҆ о҅тъкѫдоу пришла ѥ҅си сѣмо кого ли и҅штеши о҅на же рече о҅тъ манастꙑрѣ ѥ҅смъ сь҆де блиꙁъ сѫштааго и҅ посла мꙙ и҅гоумень҆ꙗ донести просворѫ вь҆ сь҆ѭ̑ вь҆сь҆ и҅ въꙁвративъши ми сꙙ и҅ и҅дѫшти въ манастирь о҅мрькохъ на мѣстѣ семь҆ да мол҄ѫ тꙙ чл꙯че бж꙯ии помилꙋи҅ мꙙ и҅ прии҅ми да не бѫдѫ ꙁвѣрь҆ми и҅ꙁѣдена Тъгда же о̑уже о̑умилосрьдивъ сꙙ вь҆веде ѭ̑ и҅ прѣдъставивъ ѥи҆ водѫ и҅ хлѣбъ вь҆лѣꙁъ самъ въ ѫ҅трь҆н҄ѫѭ̑ клѣть҆кѫ ꙁаключи сꙙ о҅ставивъ женѫ вь҆ вь҆нѣшн҄ии клѣтꙿцѣ о҅на же ꙗ҅дꙿши помль҆ча въ малъ часъ и҅ потомъ начꙙ кричати и҅ плачѫшти приврь҆же себе къ двьремъ и҅ съ горъками слъꙁами ꙁовѣа҅ше ст꙯ааго ҅И прѣклонивъ сꙙ двь҆рьцами и҅ видѣвъ ѭ̑ о҅дрьжимѫ и҅ о҅кꙑ въ мноꙁѣ болѣꙁни сѫштѫ вь недоо̑умѣнии҆ бꙑстъ что си ѥ҆и бѫдетъ и҅ли чꙿто ѥ҅и҆ сътворитъ въпраша ѥ҅ѧ҆ о҅на же гл꙯а ѥ҅моу приꙁꙿри на мꙙ и҅ прѣкрь҆сти мꙙ ꙗ҅ко срь҆дꙿчь҆ноѭ̑ болѣꙁнь҆ѭ̑ о҅дръжима ѥ҅смъ то слꙑшавъ и҅ꙁлѣꙁъ и҅ а҅биѥ҆ наложи крадѫ великѫ и҅ лѣвѫѭ̑ своѭ̑ рѫкѫ въꙁложи на о҅гн҄ь деснѫѭ̑ мажꙙ о҅тъ масла ст꙯ꙑи҅хъ грѣа҅ше ѭ̑ теплостиѭ̑ рѫкꙑ своѥѧ и҅ прѣкрьштаѧ ѭ̑ чꙙсто по прь҆семь҆ не прѣстаа҅ше о҅на же свои҅мъ стоудомъ трь҆пꙙшти и҅ хотꙙшти ѥ҅го о̑уловити и҅ на похотѣнь҆ѥ ꙁъло ст꙯ааго привести гл꙯а ѥ҅моу мол҄ѫ ти сꙙ мажи ми срь҆дь҆це на дль҆ꙁѣ да ми прѣстанетъ о҅дръжꙙштиꙗ҅ мꙙ болѣꙁнь҆ о҅нъ же по сѫштии вь҆ н҄емъ простости творѣꙿше ѥ҅и҆ ꙗ҅же на врачꙿбѫ коупно же и҅ прокаꙁь҆ства лѫкавааго вѣдꙑ и҅ боѧ сꙙ ѥ҅да коли о҅тъ многааго к н҄еи҆ попечень҆ꙗ б есь҆мрь҆ть҆нѫѭ̑ болѣꙁнь нанесетъ до двою̑ и҅ли до трии часъ тако беꙁ милости лѣвѫѭ̑ рѫкѫ къ о҅гню придѣѧ҆ трь҆пѣа҅ше дон҄елиже о̑удове рѫчьнꙑи҅хъ пръстъ и҅ꙁгорѣвьше о҅тъпадошꙙ то же сотонинь҆скꙑи҅мъ къꙁнемъ противьꙗ҅ѧ҅ сꙙ творѣа҅ше ꙗ҅коже ѥ҅моу отъ о҅гн҄ѣ прибꙑваѭ̑штѫѭ̑ болѣꙁньѭ несь҆трь҆пимѫѭ̑ ꙁълоуо̑умоу помꙑслоу не наи҅ти на срьдь҆це о҅на же прѣславноѥ то видѣвъши и вꙿ себѣ бꙑвши видѣѣше бо рѫкѫ ст꙯аа҅го о҅тъ о҅гнꙗ о̑уже вьсѫ и҅ꙁгорѣвꙿшѫ въсплакавꙿши горцѣ и҅ въꙁдъхнѫвꙿши припаде къ ногама ст꙯ааго и҅ рѫкама свои҅ма биѭ̑шти сꙙ въ прьси вь҆пиꙗше о̑у горе мь҆нѣ о҅каа҅нѣи и҅ о҅тъмн҄енѣи҆ о̑у горе мь҆нѣ ꙗко сь҆нѣдь ѥ҅смъ о҅гнꙗ вѣчнааго о̑у горе мнѣ ꙗ҅ко жиште ли ѥ҅смъ диꙗ҆вол҄е ст꙯ꙑи҅ же о̑ужасть҆нъ противѫ томоу бꙑвъ рече к н҄еи҆ вьстани жено и сь многоѭ̑ ноуждеѭ̑ въставивъ ѭ̑ о҅тъ ꙁемьѧ҆ и҅ прилежно молитвѫ сътворивъ гл꙯а ѥ҅и повѣжꙿдъ ми что ти ѥ҅стъ о҅на же нѣколи пришедꙿши вꙿ сꙙ ꙗ҅коже бѣа҅ше дѣло по вь҆семоу съкаꙁа ѥ҅моу ꙗ҅вивъши ѥ҅моу лѫкавьнꙑи҅хъ самарѣнъ наипаче же сотонино поо̑учени҅ѥ҆ на правьднааго и҅ въстаниѥ и҅ а҅биѥ велми въꙁдъхнѫвъ рабъ божии҆ и҅ много съ славословиимъ и҅ съ слъꙁами благодаривъ б꙯а о҅гласи ѭ̑ давъ же ѥ҆и҆ просворꙑ и҅ посъла къ ст꙯оуо̑умоу а҅леѯандроу е҅пп꙯оу дошъдъши же црь҆кви вь҆са по слѣдованию̑ б꙯ви прѣжде потомꙿ же и҅ прѣподобноуоумоу мѫжоу и҅сповѣда ꙗ҅коже и҅ тъ много о҅гласивъ ѭ̑ и҅ о҅брѣтъ ѭ̑ прилежьно о҅ ꙁълꙑи҅хъ ꙗ҅же сътвори каѭ̑штѫ сꙙ дастъ ѥ҅и҆ бесъмрьть҆ꙗ бан҄ѫ ҅И потомъ женѫ о̑убо поусти вь жень҆скꙑи манастꙑрь събъравъ же вь҆сꙙ б꙯олюбивꙑѧ люди и҅ х꙯олюбивꙑи клиросъ и҅ꙁгъна иꙁꙿ града и҅ отъ странъ тѣхъ вь҆сꙙ о҅брѣтъшꙙѧ сꙙ самаранꙑ и҅ потомъ пришъдъ къ рабоу б꙯жию̑ и҅а҅кѡ̑воу на мноꙁѣ ѥго а҅кꙑ о҅ц꙯ъ приснꙑи о̑укрѣпьꙗѧ҆ каꙁаа҅ше на толико же прѣжденареченаа жена о҅тъ покаань҆ꙗ къ х꙯соу сꙙ приведе ꙗкоже чьсть҆нѣ ꙗ҅вивъши сꙙ е҅и҆ и дара на бѣсꙑ съподобити сꙙ По врѣмени же дль҆ꙁѣ дъшти нѣкоѥ҅го сь҆вѣтника отъ нечиста бѣса мѫчима вьпиꙗ҅ше ст꙯аа҅го приꙁꙑваѭ̑шти приведꙿше же ѭ̑ къ б꙯жию̑ рабоу родител҄е ѥѧ молꙗахѫ ѥ҅го помиловати ѭ̑ и҅ о҅тъгнати о҅тъ н҄еѧ нечистꙑи҆ бѣсъ и҅ помоливъшоу сꙙ ст꙯оумоу и҅ рѫцѣ въꙁложь҆шѫ на н҄ѫ а҅бь҆ѥ господьн҄ѫ благодать҆ѭ̑ бѣса прогꙿна и҅ о҅троковицѫ и҅цѣли благодаривъша же родителꙗ ѥ҅ѧ бога и҅ тъгда пꙋстишꙙ ѥ҅моу три сьта ꙁлатицъ ихꙿже не тъчьѭ̑ вьꙁꙙти не рачи правь҆днꙑи҆ нъ ни видѣти рачи гл꙯а и҅мъ о̑увѣштаваѧ не даꙗ҅ти дара б꙯жиꙗ на коупл҄и нъ гл꙯а имъ паче дадите ѧ ништиимꙿ а҅ꙁъ бо сего не въꙁꙿмѫ вь҆ поустꙑн҄и бо живꙑ сихъ не трѣбоуѭ̑ и҅ тако благодарьствꙙштꙙ ѧ҆ о҅тъпꙋсти въ своꙗ си въ дроугꙑи же пакꙑ ю҅ноша нѣкъи о҅тъ бѣса насил҄енъ обѣма ногама раслабѣ и҅ того въꙁьмъше свои ѥ҅моу принесошꙙ и҆ къ ст꙯оуо̑умꙋ молꙙште ѥго молити ꙁа н҄ь о҅нъ же три дни а҅лꙿкавъ и молитвѣ ѥднои прилежавъ цѣла раслабь҆ѥнааго сътворивъ и благословивꙑ и повелѣ своима ногама въ домъ ѥго ити мноꙁи же и҅ и҅ни прихождаа҅хѫ к н҄емоу раꙁличьнꙑѧ҆ ѧ҅ꙁꙙ и҅мѫште и҅ вси господьн҄ѫ благодатьѭ̑ и҅цѣлꙗѥми о҅тъхождаахѫ видѣв же себе рабъ бж꙯ии ꙁѣло о҅тъ всѣхъ чтома и ѥже о҅тъ чь҆сти събꙑваѭ̑штеѥ҅ сꙙ многꙑи҅мъ падениѥ о҅тиде о҅тъ мѣста того и҅ бѣжавъ и҅де ꙗ҅ко м꙯ поприштъ отъ града того и҅ о҅брѣтъ пештерѫ великѫ вь брѣꙁѣ рѣчь҆нѣѣмъ камѣнѫ л꙯ лѣтъ жи тоу молитвами и҅ пѣснь҆ми вь҆сꙙ дь҆ни и҅ ношти прѣпроваждаѧ пиштѫ же на многа врѣмена о҅тъ трѣвꙑ и҅мѣа҅ше растѫштии҅хъ вь҆ рѣцѣ потом же градь҆ць҆ малъ на брѣꙁѣ сьтворивъ и҅ тъ вь рѣдъкꙑѧ часꙑ дь҆ни дѣлаѧ҆ о҅тъ того крьмл҄ѫ себѣ и҅мѣа҅ше На толицѣ же житиѥ ѥ҅го славь҆но бꙑстъ ꙗ҅коже по двѣма десꙙть҆ма и҅ трьмь҆ десꙙть҆мь чрь҆нꙿцемъ к н҄емоу приходити и҅ клиросникомъ и҅ многꙑимъ о҅блашии҅мъ на благословештень҆ѥ и на накаꙁань҆ѥ о҅ть҆ н҄его нъ таковꙑи҆ и҅ толикꙑи҆ и҅же толика дара сь҆подобь҆ѥ҅нъи въ скорѣ вь҆ꙁнесении҅мъ нѣкꙑи҅мъ и҅ли величаании҅мъ ѧ҅тъ въ сь҆грѣшень҆ѥ попоуштенъ бꙑстъ въпасти и въ сь҆грѣшеньѥ вь҆сѣхъ горшеѥ прѣскврь҆нънꙑи бо врагъ родоу члч꙯скоу и҅же присно добрѣ живѫштии҅мъ о҅ боꙁѣ своѥ҅ѭ̑ ꙁавистиѭ̑ бѣсꙙ сꙙ насил҄ѣѥ҅тъ вь҆лѣꙁъ въ о҅троковицѫ богата нѣгоѥ҅го дь҆штерь҆ начꙙ вьпити и҅ ст꙯ааго мѫжа и҅менемь приꙁꙑвати ꙗ҅коже приноужденомъ бꙑти родител҄емъ о҅троковицꙙ о҅бъходити и҅ и҅скати вь҆сьжде чловѣка бж꙯иꙗ҆ не о҅ставꙙште ни манастꙑра ни мѣста поуста а҅ко же не могошꙙ ѥ҅го о҅брѣсти потомь҆ о̑увѣдѣшꙙ нѣкоѥ҅моу о҅тъшълꙿцоу бꙑти на мѣстѣ томь҆ и҅ приимъ оц꙯ь ѥ҅ѧ҆ о҅трокꙑ своѧ҆ и҅ приготови о҅троковицѫ сь҆ матерь҆ѭ̑ ѥ҅ѧ въ кръгꙑꙁѣ и҅ приде на повѣданоѥ҆ ѥ҅моу мѣсто и҅деже бѣа҅ше ст꙯ꙑи҆ и҅ видѣвꙑ и҆ паде на ногоу ѥ҅го глагол҄ꙙ помилоуи моѭ̑ дь҆штерь ꙗ҅ко лютѣ о҅ть҆ нечістааго бѣса мѫчима ѥ҅стъ се бо два десꙙти ѥ҅стъ днии҆ нѣ въкоусила ни ꙗ҅та ни питиꙗ҆ нъ вьпьѭ̑шти трѣжетъ себе и҅ и҅мꙙ твоѥ҆ приꙁꙑваатъ ст꙯ꙑ же повелѣ ѥ҅моу о҅троковицѫ поставити прѣдъ собоѭ̑ и҅ въдавъ себе на молитвѫ на толицѣ моли сꙙ ꙗ҅коже и҅ мѣстоу вь҆стрꙙсти сꙙ на н҄емже стоꙗ҅ше по съкончании҅ же молитвꙑ доунѫ на нечистꙑи доухъ и гл꙯а ѥ҅моу въ и҅мꙙ г꙯а їу꙯ х꙯а и҅ꙁиди о҅тъ н҄еѧ҆ и҅ а҆бьѥ бѣсъ о҅тъ о҅гнꙗ женомъ и҅ꙁиде о҅тъ о҅троковицꙙ та же на ꙁеми падꙿши на многꙑ часꙑ беꙁ гласа лежаа҅ше Помоливъ же сꙙ ст꙯ꙑи и҅ їмъ ѭ̑ ꙁа рѫкѫ и҅ въставивъ прѣдастъ ѭ̑ родител҄ема съдравѫ видѣвъше чоудо прославишꙙ б꙯а о̑убоꙗ҅въше же сꙙ ѥ҅да како нечистꙑи҆ дх꙯ъ о҅бративъ сꙙ вьлѣꙁетъ вь҆ н҄ѫ молишꙙ ѥ҅го прѣбꙑти о҅троковици о̑у н҄его в꙯ дь҆ни дон҄елиже до конь҆ца свободитъ сꙙ о҅тъ бѣса ҅И о҅ставивъше ѭ̑ о̑у н҄его въ домъ свои въꙁвратишꙙ сꙙ лѣпо же бѣа҅ше ꙗ҅коже и҅ въ проо҅браꙁовании рѣхомъ на о̑утвръждень҆ѥ и҅ въꙁграждень҆ѥ҆ а҅нг҄ель҆скоѥ҆ се житиѥ҆ живѫштии҅мъ не тъчь҆ѭ̑ и҅справьѥ҅нꙿꙗ сь҆връшенꙑихъ съповѣдовати о҅тътѫдоу добраꙿ тъчь҆ѭ̑ сьбираѭ̑штемъ неи҅скоусномь҆ и҅ ненасилꙗѥ҅момъ бꙑти о҅тъ ꙁълокъꙁньнꙑи҅хъ сѣтии҆ прѣскврь҆нь҆нааго врага бж꙯иѥ҅мъ рабомъ нъ ꙗ҅коже великꙑѧ и҅ и҅стинънꙑѧ благꙑѧ нравꙑ мѫжа съкаꙁахомъ тако достои҅тъ и҅ нанесенѫѫ ѥ҅моу боурѫ и҅ о҅тътѫдѣ събꙑвъшеѥ҅ сꙙ ѥ҅моу великоѥ҆ паденьѥ҆ съповѣдати глагол҄ѫштемъ потомъ ꙗ҅коже ѥ҅стъ и҅ по сьврь҆шенѣѣмь ѥ҅го покаа҅нии҆ и҅ добл҄ии҅мъ и҅сповѣдании҆ прѣвеликаꙗ чоудеса ѥ҅лико бо великоѥ въꙁдръжань҆ѥ и҅ житиѥ прѣжде о҅бави толицѣмь҆ велꙿми и҅ о҅тъпаде и҆ ꙗ҅коже велико паденьѥ҆ толицѣмъ вꙙште потомь҆ ѥ҅го бꙑстъ и҅справь҆ѥ҅ньѥ҆ Прѣлѫкавꙑи҅ бо и҅ нечистꙑи҆ врагъ бж꙯ие҅мъ рабомъ видѣвъ и҅сцѣл҄енѫѫ о҅троковицѫ тоу е҅дꙿнѫ о҅ставъ҆шѫ и҅ а҅бьѥ҆ вь҆ставъ на правьднаа҅го блѫднꙑи҅мъ ѥ҅моу нападе бѣсомъ ꙗ҅ко тако ѥ҅моу насилити ꙗ҅коже таковоуо̑умоу мѫжоу въ начꙙтцѣ житиꙗ ѥго ѥ҅гда нечьстивꙑи҅хъ самаранъ сѣтиѭ̑ вꙑже ꙗ҅вь҆е҅нѫѫ женоѭ̑ ль҆стимоу противꙿша сꙙ и҅ побѣдивъша ҅И врѣдꙿ рѫкꙑ лѣвꙑѧ прѣтръпѣвъшоу на попрань҆ѥ пославшаа҅го тѫ диꙗ҅вола въ распал҄ень҆ѥ҆ въпасти и҅ страхъ бж꙯ии҆ ꙁабꙑти и҅ толикꙑи҆ даръ данꙑи҆ ѥ҅моу лѣчьбъ и҅ въꙁдръжаниѥ толицѣхъ лѣтъ и҅ многꙑѧ троудꙑ и҅ к томоу о̑уже до старости дошъдъшоу не сь҆тръпѣти брани и҅ и҅ꙁлѣꙁъшоу въ приградъ бꙑти съ о҅троковицеѭ̑ беꙁаконь҆ꙗ себе о҅скврьнити тиноѭ̑ ҅Отътѫдоу ꙗ҅коже начꙙлꙋ нѣкоѥ҅моу даноу бѣсоу приложити прь҆воѥ и҅ вътороѥ приноуждаатъ ꙁълоу о̑убоꙗ҅въ бо сꙙ пагоубь҆нꙑи ꙁмии҆ о҅тъ покаꙗ҅ньꙗ подаѥмааго о҅тъ вь҆ꙁискаѭ̑штии҅мъ того вь҆сесрьдь҆ и҅справь҆е҅нь҆ꙗ притварѣѥ҅тъ ѥго ꙗ҅коже мнѣа҅ше о̑уже своѥ҅го плѣнь҆ника бол҄е прь҆вааго приложити беꙁаконь҆ѥ҆ вь҆сѣавъ бо помꙑслъ о̑ужасти ѥ҅го о̑убити ѥ҅го насил҄енѫѭ̑ о҅ть н҄его о҅троковицѫ поваждаатъ Побѣжденъ же и҅ о҅ томь҆ о̑убои ѥ҅ѧ сътвори родивъшии҅хъ ѭ̑ о̑уклонити сꙙ хотꙙ мѫчень҆ꙗ тѣмь҆ мь҆нꙙ нь ни тѣмь҆ довьл҄ень бꙑ о҅скврь҆н҄ении҅мъ врагъ и҅ прьвꙑи ꙁълъ сотона къ и҅сть҆л҄ению̑ бо о̑убои прилагаетъ и҅ къ о̑убою̑ ѥ҅же не тъчь҆ѭ̑ гробоу прѣдати о̑убь҆ѥ҅нꙑѧ҆ тѣло нъ и҅ рѣчь҆нꙑи҅мъ водамъ и҅ ꙁвѣрь҆мъ и҅ птицамъ беꙁ милости поврѣшти сь҆твори такъ величань҆ꙗ и҅ о҅ себѣ вель҆мѫдроуѭ̑штии҅хъ плодъ тако бо а҅ште не бꙑ никоѥи҅же страсти себе поработилъ не бꙑ въꙁмоглъ лѫкавꙑи врагъ а҅кꙑ въ а҅лꙿдꙑ ѫ҅ть҆лѣ о҅ камꙑ того роꙁбити сь҆вѣсть силѫ бо вь҆сѫ и҅ доухъ раждиꙁаньꙗ въ въꙁдрастѣ ю̑нѣ побѣдивша вь҆ꙁможе на старость҆ сь҆ же о҅ себѣ вель҆мѫдрова ти побѣди лѫкавꙑи҆ нъ о҅баче великаꙗ дароуѭ̑штаа҅го х꙯са прѣвеликоѥ҆ чл꙯колюбиѥ҆ вь҆сѣхъ чл꙯къ сп꙯сниѥ паче нежели погꙑбению̑ хотꙙштии҆ подати ѫ҅ꙁникоу и҅ долѣ лежꙙштоуо̑умоу рѫкѫ и҅ покаа҅нь҆ꙗ бꙑль҆ѥ҆ неи҅сцѣлимꙑѧ҆ и҅ смрьдꙙштꙙѧ своѥ҅ѧ твари и҅сцѣли строупꙑ и тацѣхъ жде и҅ бол҄ьшии҅хъ по покаа҅нии҆ съподоби сꙙ даровъ си же на срѣдѫ вь҆сѣмъ принести пріноужденъ бꙑхъ да ꙗ҅коже прь҆воѥ ѥ҅го жить҆ѥ о̑увѣдѣвше б꙯а прославихомъ и҅ падень҆ꙗ ѥ҅го о҅браꙁъ и҅спꙑтавъше вь печаль вьпадохомъ тако и҅ прилежь҆ноѥ покааньѥ мѫжа о̑увѣдѣвъше не на сꙙ надѣѥ҅мъ сꙙ нъ на даѭ̑штаа҅го намъ дарꙑ чл꙯колюбивааго б꙯а ѥ҅же и҅ стоѧ҅штемъ намъ съвръшенѣ дастъ стоꙗ҅ти трь҆пѣнь҆ѥ҆ и҅ падаѭ̑штꙙ нꙑ о҅тꙿ лѣности о̑утврь҆ждаѥ҅тъ рѫкѫ намъ подаѧ своѥ҅го ꙁастѫпа и҅ каѭ̑штемъ сꙙ намъ по сѫштоуо̑умоу ѥ҅моу чл꙯колюбью̑ прие҅мь҆ѥ҅тъ и҅бо толика и҅ таковаꙗ сътворивъ ꙁъла и҅хъже кое҅ждо рода о҅гн҄ьнааго е҅го творѣа҅ше сь҆нѣдь҆ наставь҆ника и҅мѫшта блаженааго дауда по съблѫждении҆ чинъ въꙁвративъшааго и҅ вь҆ приѧ҆ть҆ꙗ҆ мѣсто ꙁа блѫд сѫда приложь҆ша и҅ о̑убои҆ бѣдѫ тѫ прии҅мшааго мѫжа и҅ вь҆нимаѧ҆ ꙗ҅коже словомъ тъчьѭ̑ довь҆ленъ бꙑвъ чк꙯олюбивꙑи҆ владꙑка а҅бь҆ѥ толикꙑи҅мъ грѣхомъ проштень҆ѥ ѥ҅моу сътвори на покаꙗ҅нꙿꙗ прибѣгаатъ тишинѫ о̑упꙿваниѥ ѥ҅дно на и҅справьѥ҅нь҆ѥ҆ дш꙯и наставника и҅мꙑ Вь сꙙ бо пришь҆дъ вь҆ клѣтъкѫ вь҆лѣꙁе своѭ̑ и҅ о҅кꙑ о҅тъ сь҆на вьставъ ꙗ҅коже се кто речетъ повръгъ же себе на ꙁеми въꙁдꙑхань҆ꙗ несьтрь҆пимаа творꙗа҅ше беꙁ милости сꙙ бь҆ѧ по прь҆семь҆ и҅ сль҆ꙁъ и҅сточникъ испоуштаѧ нь҆ ни тако не о҅тъстѫпи о҅ть҆ н҄его нечистъи҆ бѣсъ и҅ скврь҆нꙑи҆ и҅ꙁвол҄ень҆ꙗ бо мѫжа ни видѣти могꙑ диꙗ҅волъ насѣваа҅тъ ѥ҅моу о҅тъчаа҅нь҆ꙗ҆ помꙑслꙑ то начꙙло ꙁь҆лоѥ на чловѣчь҆скъ родъ о҅тъ о҅ть҆чань҆ꙗ и҅ю̑дина о҅брѣтъ да въставъ о҅тъ ꙁемьѧ о̑устрь҆ми сꙙ въ миръ сълоучи же сꙙ по вол҄и чл꙯колюбиваа҅го б꙯а и҅дѫштоу ѥ҅моу манастꙑра дои҅ти и҅ вьлѣꙁъ къ сѫштии҆ тоу братиї цѣлова ѧ҆ о҅ни же о̑умꙑвше ѥ҅моу ноꙁѣ и҅ хлѣбъ прѣдꙿложивше молꙗахѫ и҆ въкоусити о҅нъ же ни слꙑшати того хътꙙ горꙿко въꙁдъхнѫвь҆ рече ю̑ горе мь҆нѣ о҅каꙗ҅ноуоумоу како вь҆ꙁь҆рѫ на небо како ли владꙑкꙑ хс꙯а и҅мꙙ дръ҆ꙁнѫ приꙁꙿвати ѥ҅гоже о҅тъвръгъ сꙙ о҅ставихъ како ли благꙑн҄и ѥ҅го надѣѭ̑ сꙙ приѧ҅ти чꙿто и҅же дш꙯еѭ̑ и҅ тѣломъ проблѫдивь сꙙ о҅ть҆ н҄его и҅ прѣлюбодѣи҅ствомъ себе о҅скврь҆нивꙑи҆ и҅ о̑убоѥ҅мъ и҅ съповѣдовати начь҆нъ ꙗ҅коже бѣа҅ше по и҅стинѣ и҅сповѣда и҅мъ вьсе събꙑвъшеѥ҅ сꙙ о҅ни же въ мноꙁѣ печали бꙑвше и҅ попекше сꙙ о҅ раꙁличь҆нꙑи҅хъ ѥ҅го напастехъ по силѣ ѥ҅го о̑утѣшишꙙ и҅ давꙿше ѥ҅моу благословештенье҆ и҅ молитвѫ прилежꙿнѫ о҅ н҄емь сьтворьше о҅тъпоустишꙙ ҅Идѫштоу же ѥ҅моу пѫтемь҆ сь҆рѣте и братъ нѣкꙑи҆ и҅мꙑ въ и҅стинѫ хс꙯а вь себѣ и҅ приноуди ѥ҅го и҅ вьведе и вь клѣтькѫ своѭ̑ и҅ о̑умꙑвъ ѥ҅моу ноꙁѣ и҅ вьса любьвь҆наꙗ о҅бавивъ прѣдъстави ѥ҅моу хлѣбъ и҅ молитвꙑ многꙑ сьтвори молꙗа҅ше причꙙстити сꙙ благословешении҅хъ ѧ҅же б꙯ъ посъла о҅номоу же о҅тъ сьвѣсти бь҆ѥ҅моу и҅ на причꙙштениѥ никакоже не о҅борꙙштоу сꙙ повръже себе прѣдъ ногама рабъ бж꙯ии молꙙ ѥ҅го коупꙿно же и҅ кль҆нꙑ сꙙ не вь҆стати прѣжде о҅ть҆ ꙁемь҆ѧ҆ а҅ште прѣжде не о҅бѣштаа҅тъ сꙙ прѣдъпоставь҆ѥ҅нꙑи҅хъ въкоусити о҅бѣштавь҆шоу же сꙙ ѥ҅моу въстави и бж꙯ии чл꙯къ о҅тъ ꙁемь҆ѧ и҅ помоливъша сꙙ сѣдоста о҅ба ꙗ҅сти хлѣбъ по вь҆коушениї же и҅ма и҅ по съконь҆чании благодарь҆ствиꙗ҆ пакꙑ сѣдоста и҅ пристѫпивъ къ мѫжоу прии҅мꙑи ѥ҅го въ своѭ̑ хлѣвинѫ братъ глагола ѥ҅моу ҅Оч꙯е накажи мꙙ о҅ хс꙯ѣ сн꙯а своѥго и҅ о̑утврь҆ди ми срь҆дь҆це ꙗ҅ко ꙁѣло мꙙ съдръжꙙтъ роꙁличь҆нии҆ помꙑсли тъгда же въскричавъ ст꙯ꙑи҆ и҅ съ слъꙁами и҅ въꙁдꙑханиї биꙗше вь҆ прьси своѧ глагол҄ꙙ прости мꙙ брате каꙗ҅ти себе и҅ плакати великꙑи҅хꙿ моихъ грѣхъ и҅ на б꙯а дрь҆ꙁновенꙑихъ о҅ть҆ мене беꙁаконии҆ ꙗ҅ко вь҆ соуѥ҅тънꙑихъ моихъ сихъ и҅ посрамъѥ҅нꙑи҅хъ сѣдинахъ а҅кꙑ дѣтиштъ о҅тъ дьꙗ҅вола ꙁапꙙтъ въ послѣдь҆н҄ѫѭ̑ погꙑбѣль҆ сьнидохъ ꙁълꙑи҅ми бо и҅миже вь҆ жиꙁни моѥи трь҆пѣвъ побѣдихъ тѣми въ старости моѥ҆и҆ ꙁъло сътворивъ въпадохъ въвръгъ себе въ смрадънѫѭ̑ тинѫ блѫдънѫѭ̑ и҅ и҅нѣми о҅скврь҆нивъ сꙙ бол҄ьшии҅ми того грѣхꙑ ҅Онъ же то слꙑшавъ о҅печали сꙙ ꙁѣло и҅ молитъ ѥ҅го по вь҆рꙙждению̑ ѥ҅мꙋ съповѣдати прѣль҆сть҆ вьсѫ сотонинѫ двоѥ҆ себѣ приобрѣтаѧ ст꙯ꙑи҆ прьвоѥ о̑убо и҅сповѣдань҆ѥ҅мъ о̑упꙿваѧ҆ привести ѥ҅го коупно же и҅ себѣ оутꙿврь҆ждениѥ бѫдѫштиїхъ по томъ хотꙙ притворити о҅нъ же о҅тъвѣштавъ глагола ѥ҅моу по въꙁдръжании҅ ми въꙁдръжань҆ѥ҅мъ и҅стꙑи҅мъ и҅ троудномъ ꙁѣло по работании ми непорочь҆нѣ бв꙯и лѣтъ н꙯ по приѧтии҅ ми о҅тъ чловѣколюбивааго б꙯а великꙑи҆ даръ по сътворении҆ о҅тъ мене скврь҆нꙿнааго великꙑи҅хъ чоудесъ коньчьнѣѥ вь҆ниде сотона въ о҅троковицѫ нѣкѫѭ̑ да а҅бьѥ тоѧ родител҄е слꙑшавь҆ше и҅же ѥ҅стъ вь҆ мь҆нѣ гн꙯ь даръ приведошꙙ ѭ̑ къ мнѣ и҅цѣл҄ень҆ꙗ҆ ради молꙙштемъ же сꙙ и҅мъ помолихъ сꙙ о҅ н҄еи҆ и҅ а҅бꙿѥ҆ г꙯неѭ̑ благодѣтиѭ̑ нечистꙑи дх꙯ъ о҅тиде о҅ть҆ н҄еѧ҆ о҅ни же сь҆врь҆шенѣѥ ѭ̑ хотꙙште и҅сцѣлити о҅ставишꙙ ѭ̑ о̑у мене на дь҆ва дьни и҅ о҅тидошꙙ въ свои҆ домъ о҅тъмь҆нѣвъ же сь҆вѣстиѭ̑ и҅ꙁидохъ к н҄еи҆ и҅ прѣдолѣвъшоу ми распал҄ению̑ блѫдноуо̑умоу ни б꙯а на о̑умъ вьꙁь҆мъ въ часъ тъ ни погоубь҆ѥнь҆ꙗ҆ толикааго въꙁдръжань҆ꙗ и҅ троуда помꙑсливъ и҅ли вь҆мѣнивъ вьсе же ꙗ҅коже решти ꙁабꙑвъ и҅ матицѫ о҅гн҄ьнѫѭ̑ прѣо҅бидѣвъ въ блѫдь҆нѫѭ̑ погꙑбѣль въпадохъ и҅ сь҆творивъ сꙿ н҄еѭ̑ блѫдъ ꙁълоѥ ꙁъломъ цѣл҄ѫ наи҅паче же бол҄еѥ҆ ꙁъло къ ꙁълꙋ прилага ѭ҆ и҅бо пои҅мъ мꙙ бестоудь҆ꙗ бѣсъ сь҆вѣтова ми о̑убои ѥ҅и҆ сьтворити и҅ по сь҆блѫждении҅ ми о̑убивъ ѭ̑ въврь҆гохъ вь҆ рѣкѫ и҅ о҅тъчаꙗвъ сꙙ своѥ҅го сьпасень҆ꙗ҆ о҅тидохъ и҅ нꙑнꙗ и҅дѫ въ миръ како бо на вꙑсотѫ въꙁь҆рѫ и҅ли и҅ дръꙁнѫ нарешти хс꙯а не а҅бьѥ҅ ли о҅гнъ съшедъ пожежетъ мꙙ та же ѥ҅моу и҅ множаи҅ша тѣхъ съ многами ꙁль҆ꙁами и҅сповѣдаѭ̑штоу и҅ съ въꙁдꙑхании҅мъ несь҆трь҆пимомꙿ мѫжоу слꙑшавъ божии҆ рабъ о̑умиливъ сꙙ о҅тъ благодѣти нападе на вꙑѭ̑ ѥ҅го и҅ о҅блобꙑꙁаѧ и҆ глаголаа҅ше не печалоуи҅ сꙙ ꙁѣло брате ни о҅тъчаи҅ сꙙ своѥ҅го спс꙯еньꙗ нъ вѣровавъ ꙗ҅коже ѥ҅стъ сꙿпасениѥ҆ пристѫпи съ слъꙁами и҅ и҅сповѣждъ сꙙ чловѣколюбивꙋо̑умоу б꙯оу ꙁѣло бо ѥ҅стъ штедръ и҅ прѣмилостивъ б꙯ъ и҅ многа милость҆ ѥ҅го на насъ да дон҄елиже и҅мамъ врѣмꙙ покаимъ сꙙ а҅ште бо бꙑ не бꙑло покаꙗ҅ньꙗ како дауи҅дъ по дарѣ пророчьстѣꙿмъ по цѣсарь҆ствии҆ по сь҆вѣдѣтел҄ьствѣ владꙑчь҆н҄и въ ровъ любодѣи҅ства и҅ о̑убои҅ства въпадъ словесемъ покаа҅нь҆ѥ҆ о҅бавивъ проштениѥ҆ толицѣмъ грѣхомъ приѧ како блаженъи҆ петръ врь҆ховь҆н҄ии҆ а҅постоломъ пръвꙑи҆ о̑ученикъ и҅же ключꙙ небесьнꙑѧ҆ о҅тъ г꙯а прии҅мъи҆ владꙑкꙑ хс꙯а не ѥ҅дꙿноѭ̑ и҅ дꙿвашди нъ и҅ тришꙿди ѥ҅го о҅тъвръгъ сꙙ и҅ потомь плакавъ сꙙ горь҆ко не тъчь҆ѭ̑ проштень҆ѥ҆ полоучи таковааго грѣха нъ и҅ бол҄ьшꙙѧ҆ съподоби сꙙ чь҆сти пастоухъ бꙑвъ словесънꙑи҅мъ о҅вцамъ владꙑчьнꙗмъ а҅ште не бꙑ бꙑло покаꙗнь҆ꙗ како покаавъ сꙙ павьлъ о҅тъ гонител҄ь сь҆сѫдъ и҅ꙁбъранꙑи бꙑстъ а҅ште не бꙑ покааньꙗ бꙑло како съблѫдивꙿшааго въ корунѳѣнехъ приѧ҅ти павь҆лъ повелѣ да не насилꙗѥ҅ми рече бѫдемъ о҅тъ сотонꙑ и҅ грабими тацѣми и҅ таковꙑи҅ми словесꙑ наи҅паче о̑утврьдивъ ѥ҅моу срь҆дце и҅стинꙑи҆ и҅ милостивꙑи братъ прѣбꙑвати ѥ҅моу съ собоѭ̑ молꙗаше томоу же не хотꙙштоу припаде прѣд н҄имъ б꙯жиї чл꙯къ и҅ о҅блобꙑꙁаѧ҆ ноꙁѣ ѥ҅моу молꙗа҅ше сꙙ не о҅тълѫчити о҅ть҆ н҄его помꙑшлꙗѧ и҅ боѧ҅ сꙙ ѥ҅да како въ о҅тъчаа҅нии҆ прѣбꙑвъ до конꙿца дш꙯ѫ своѭ̑ погоубитъ и҅ ꙗ҅коже на мноꙁѣ кажꙙ молꙙ припадаѧ҆ кланꙗѧ҅ сꙙ о̑увѣштати ѥго не вь҆ꙁможе сътѫживъ си ст꙯ꙑи҆ и҅ въꙁдъхнѫвъ дх꙯омъ прилежно молитвѫ сътворивъ о҅тꙿпоусти ѥ҅го пѫтемъ свои҅мъ и҅ти благословествивъ проваждаѧ҅ же ѥ҅го до пꙙти на десꙙте поприштъ не прѣстаа҅ше молꙙ е҅го и҅ много ѥ҅моу о҅ покаа҅нии҆ продлъживъ слово о҅хѫпивъ ѥ҅го и҅ съ слъꙁами о҅блобꙑꙁавъ и҅ помоливъ сꙙ о҅ н҄емъ о҅брати сꙙ въ клѣтъкѫ своѭ̑ Їа҅кѡ̑въ же и҅мъ сꙙ пѫти ведѫштааго въ миръ шъстиꙗ҆ дръжаа҅ше сꙙ и҅ о̑успѣвъ пѫти и҅ мало съвративъ сꙙ о҅брѣте гробъ ветъхъ подоболичьнъ пештерѣ вь н҄емꙿже многꙑ мрь҆твꙑи҅хꙿъ лежаа҅хѫ кости ѧ҅же о҅тъ многъ лѣтъ и҅спрахнѣлꙑ бѣа҅хѫ и҅ вь҆лѣꙁъ вь҆ н҄е събравъ кости положи вь҆ ѥ҅дꙿномь ѫ҅гь҆лѣ и҅ ꙁаключи въ пештерѣ ꙁатвори надълежꙙштии҅ми ветъхꙑи҅ми двьрь҆ми и҅ колѣнѣ прѣклонивъ и҅сповѣдаа҅ше сꙙ богови биѧ҆ беꙁ милости въ своѧ прьси и҅ съ плачемъ и҅ многꙑи҅мъ рꙑдание҆мъ глаголаа҅ше како вь҆ꙁь҆рѫ кꙿ тебѣ бж꙯е коѥ҅ ли начꙙло и҅сповѣданию̑ о҅брꙙштѫ кꙑи҅мъ ли срьдꙿцемꙿ и҅ли кꙑи҅мъ о̑упвании҅мъ и҅ли коѭ̑ сь҆вѣстиѭ̑ дръꙁнѫ ѧ҅ꙁꙑкъ нечь҆стивъ и҅ о̑усть҆нѣ о҅скврьн҄ень҆ꙗ сѫшти и҅спльн҄енѣ двигнѫти покоушѫ сꙙ прь҆воѥ҅ же коѥ҅моу грѣхоу проштеньꙗ просити дрьꙁнѫ Милоуи чл꙯колюбивꙑи҆ г꙯и милостивъ бѫди недостои҅ноуо̑умоу владꙑко благꙑи и҅ не погоуби мене бестоудънꙑи҅хꙿ мои҅хъ ради дѣлъ не бо мала моꙗ сѫ беꙁаконь҆ꙗ блѫдъ сътворихъ о̑убои҆ сь҆дѣлахъ крь҆вь неповинь҆нѫ пролиꙗ҅хъ и҅ къ вь҆сѣмь тѣмъ страдавъшеѥ то тѣло водамъ и҅ ꙁвѣрь҆мъ и҅ птицамъ прѣдахъ на сь҆нѣдень҆ѥ҆ ҅И нꙑнꙗ г꙯и вѣдѫштоу тебѣ благꙑи҆ вь҆са и҅сповѣдаѭ̑ о҅ томъ просꙙ проштень҆ꙗ не прѣꙁь҆ри мене владꙑко нъ по лѣпоуо̑умоу твоѥ҅моу милосрь҆дию̑ помилоуи мꙙ нечь҆стивааго и҅ пось҆л҄и на мꙙ ꙗ҅же о҅ть҆ тебе великаꙗ҆ милость҆ и҅ о҅стави ми вь҆са беꙁаконь҆ꙗ҅ ꙗ҅ко да не пришедꙿшоу ми на грѣховь҆нѫѭ̑ глѫбинѫ погоубитъ мꙙ пагоубь҆нааго врага боура до коньца ни да пожьретъ мене ꙁмии҆ глѫбинънꙑи҆ и҅ съ таковꙑи҅мъ великꙑмъ покаꙗ҅нии҅мъ и҅сповѣдаѧ сꙙ до десꙙти лѣтꙿ въ пештерѣ тои҆ наи҆паче же рекѫ въ гробѣ не и҅ꙁлаꙁꙙ и҅ꙁ мѣста не бесѣдоуѧ ни къ комоуже не глагол҄ꙙ ни къ ѥ҅дномоу нъ сь҆ горъкꙑи҅ми сль҆ꙁами и҅ несь҆трь҆пимꙑи҅мъ въꙁдꙑхании҅мъ и҅ съ многомъ о̑умил҄ении҅мъ вь҆се врѣмꙙ прѣпроводивъ дꙿвашди вь҆ недѣл҄и двьрь҆цꙙ о҅твръꙁаѧ҆ Трѣвѫ прѣдъ двьрь҆ми гробишта своѥго растѫштѫѭ̑ о҅брѣтаѧ҆ и҅ тѫ и҅стираѧ ꙗ҆дѣаше ѥ҅ликоже ѥ҅моу довь҆лѣѣше и҅скоушаѧ и҅ а҅бьѥ о҅браштааше сꙙ сь҆ многомъ похвал҄ении҅мъ прилежꙙ въи҅нѫ молитвѣ и҅ въꙁдрꙿжании҆ и҅ їностань҆нѣмь҆ и҅сповѣдании҆ Тѣмꙿже чловѣколюбивꙑи богъ не хотꙙи сь҆мрь҆ти грѣшънꙑи҅мъ нъ о҅браштению̑ и҅ жиꙁни не вь҆соуе҆ ни вътъште толикааго страданьꙗ и҅ многоуо̑умоу троудоу продлъжити сꙙ попоусти вѣдꙑ бо ѥ҅го и҅стоѥ и҅ великоѥ покаꙗ҅нь҆ѥ҆ толикꙑи҅мъ и҅ таковꙑи҅мъ грѣхомъ проштень҆ѥ полоучи и҅ хотꙙ самомоу ѥ҅моу о̑увѣрити прѣподобь҆ноуо̑умоу мѫжоу и҅ вь҆сѣмь а҅вити покаа҅нь҆ꙗ силѫ боури лютѣи҆ и҅ многоу беꙁдъждь҆ю̑ ꙁемь҆ѭ̑ тѫ о҅бь҆дръжꙙштоу съ многꙑи҅ми҅ молитвами и҅ литиꙗми чл꙯комъ молꙙштемъ сꙙ ꙗ҅ви сꙙ града того б꙯очь҆стивоуо̑умоу е҅п꙯поу мѫжоу ст꙯оу и҅ въ и҅стинѫ б꙯а боѧ҅штоу сꙙ ꙗ҅ко о҅ц꙯ъ ѥ҅стъ нѣкꙑи҆ въ гробишти на томъ мѣстѣ сь҆мѣренъ о҅браꙁомъ нъ благъ дх꙯омь҆ и҅же а҅ште послоушавъ васъ помолитъ сꙙ къ б꙯оу вь҆са раꙁдроушитъ нападъшаꙗ на ꙁемьѭ̑ сьѭ̑ ꙁь҆лаꙗ҆ да ст꙯ꙑи҅ тъ е҅п꙯пъ вьсемоу клиросоу своѥ҅моу повелѣ събь҆рати сꙙ на сь҆повѣданиѥ҆ ꙗ҅вь҆ѥ҅ньꙗ того и҅ съ кръстꙑ къ пештерѣ тои҅ и҅деже чк꙯ъ бж꙯иї живетъ и҅ти томоу же бꙑвшоу и҅ мѣста и҅мъ дошъдъшемъ о҅брѣтъ прѣподобнаа҅го того правь҆дꙿьника и҅ сь҆ многоѭ̑ мольбоѭ̑ молꙗа҅ше сꙙ ѥ҅моу помиловати ꙁемьѭ̑ ихъ и҅ молити сꙙ къ б꙯оу да бꙑ помиловалъ люди своѧ҆ и҅ о҅тъгналъ належꙙштеѥ беꙁдъждиѥ҆ и҅ посълалъ ꙁеми и҅хъ дъждъ Ст꙯ꙑи҅ же никакоже бъхма о҅ть҆вѣштаваѧ҆ биꙗше сꙙ въ своѧ прь҆си не дръꙁнꙑ и҅ вь҆ꙁь҆рѣти на небо и҅ гл꙯ааше милостивъ бѫди г꙯и о҅ многꙑи҅хъ мои҅хъ нечь҆стии҅хъ ҅Ожидаѭ̑штоу же е҅пискоупоу и҅ молꙙштоу сꙙ к н҄емоу и҅ ни хоуда о҅тъвѣта полоучивъшоу о҅ставивъше ѥ҅го плачѫште сꙙ о҅тидошꙙ и҅ дошъдъше ст꙯ꙑѧ҆ црькъве а҅бь҆ѥ҆ тоу съ слъꙁами молꙙште сꙙ о҅тъ чл꙯колюбиваа҅го б꙯а прошаа҅хѫ бѣдꙑ тоѧ и҅ꙁбꙑть҆ꙗ҆ на многꙑ же дь҆ни съ а҅лчь҆боѭ̑ и҅ плачь҆мъ приꙁꙑваѭ̑штемъ б꙯а прити на помошть҆ и҅мъ и҅ а҅бь҆ѥ томоу жде а҅витъ сꙙ е҅пп꙯оу и҅ глс͡а о̑услꙑшитъ притранъ глагол҄ѫшть҆ к н҄емоу и҅ди къ рабоу моѥ҅мо и҅а҅кѡвоу ѥ҅гоже ти и҅ прѣжде а҅вихъ и҅ того моли молити о҅ н҄емꙿже а҅ште хоштеши томоу же помоливъшоу сꙙ и҅ꙁбѫдете належꙙштихъ ꙁеми ꙁълъ въꙁвративъ же сꙙ пакꙑ въскорѣ съ вꙿсѣмъ клиросомъ и҅ людь҆ми прѣподобь҆нꙑи҆ бж꙯иї ст꙯ител҄ь ѧ҅ сꙙ о҅ молитвѣ ꙗ҅же къ чловѣкоу бж꙯ию̑ и҅а҅ковоу тъгда же о̑уже тъгда невол҄еѭ̑ ꙗ҅коже решти многꙑи҅ми молитвами о̑умол҄енъ и҅ о̑уи҅штенъ бꙑвъ о҅тъ прѣподобь҆нааго мѫжа ꙗ҅коже и҅ прѣжде и҅ нꙑнꙗ о҅тъ о҅бавь҆е҅нь҆ꙗ бж꙯иꙗ҅ к н҄емоу пришь҆ли сѫтъ въꙁдѣвъ о҅чи на небо на многъ часъ прилежно помоли сꙙ ҅И ѥ҅ште молитвѣ сѫшти въ о̑устѣхъ ѥ҅го благꙑи и милосрьдꙑи б꙯ъ и҅же вꙿса боѧ҅штии҅мъ сꙙ ѥ҅го о҅било и҅ о̑удобь҆ подаѧ дѣломъ писмень҆ноѥ слово съврь҆шаѧ҆ ѥ҅же гл꙯етъ ѥ҅ште ти гл꙯ѫштоу се пришь҆лъ ѥ҅смъ дъждъ съпꙋсти многъ на ꙁемь҆ѭ̑ ѥ҅моуже вьꙁдививъше сꙙ пѣснь҆ похваль҆нѫѭ̑ того милосрь҆дию̑ и҅ несъкажемоуоумоу величь҆ствоу о҅тидошꙙ славꙙште б꙯а и҅ блажꙙште рабꙑ ѥ҅го въꙁдръжании҅мъ и҅хъ и҅ а҅лчъбоѭ̑ великааго дара сь҆подобь҆ѥ҅нꙑ и҅ таковааго благо же прии҅мше великоѥ о҅тъ чловѣколюбивааго б꙯а и҅ и҅ꙁбꙑвъше о҅тъ нашъдъшѧѧ и҅мъ богомь҆ поуштенꙑѧ҆ ꙗ҅ꙁвꙑ о҅тъгнанꙑѧ молитвоѭ̑ раба бж꙯иꙗ и҅а҅кѡ̑ва до днешнꙗго дꙿне вьса лѣта памꙙть҆ дни того вь҆ н҄ьже въꙁдꙋшь҆нꙑи҅хъ бѣдъ свобождени бꙑшꙙ творꙙтъ молитвънꙑѧ и҅ похвальнꙑѧ҆ пѣсни владꙑцѣ х꙯соу въсꙑлаѭ̑ште многꙑ же раꙁличь҆нꙑи҅ми ѧ҅ꙁами о҅дръжимꙑѧ҆ о҅тъ людии҆ пришъдъшии҅хъ к н҄емоу коупно же сь е҅пискоупомъ прішъдъшии҅хъ на молитвѫ о҅ставишꙙ оу раба бж꙯иꙗ и҅ꙗ҅кова и҅цѣл҄ень҆ꙗ ради ѧ҅же масло вь҆ꙁь҆мъ ст꙯ꙑи҆ и҅ тꙑ благословествивъ помаꙁавъ же ѧ въ и҅мꙙ х꙯сово и҅цѣли ꙗ҅коже тѣмъ҆ домъ и҅дѫштемъ славити и҅ благословествити б꙯а даровавъшааго и҅мъ рабомъ свои҅мъ и҅цѣл҄еньꙗ҆ Да о̑уже вьси и҅же въ градѣ и҅ въ о҅крѫгън҄ии҅хъ вь҆сехъ живѫштии҆ боль҆нꙑѧ҆ своѧ҆ приношаа҅хѫ к н҄емоу и҅ о҅тъходꙙштемъ и҅мъ молꙗа҅хѫ о҅ сьпасении҆ и҆хъ молити сꙙ ѥ҅моу и҅ а҅бь҆ѥ гн꙯ѫ благодать҆ѭ̑ цѣльбѫ полоучаахѫ толикъ бо даръ дастъ сꙙ ѥ҅моу ꙗ҅коже ѥ҅моу словомъ въскорѣ прогонити нечистꙑѧ҆ дх꙯ꙑ по лѣтѣ же ѥ҅дꙿномь о҅тъгнанѣ бꙑвь҆ши ꙗ҅ꙁвѣ тои҆ лютѣи҆ приꙁъвавъ бж꙯ии рабъ и҅а҅кѡ̑въ прѣподобь҆наа҅го е҅п꙯па моли ѥ҅го попешти сꙙ о҅ пештерѣ рекꙿше о҅ гробѣ вь҆ н҄емꙿже житиѥ҆ и҅мѣа҅ше ст꙯ꙑи҆ и҅ съ прилежꙿноѭ̑ молитвоѭ̑ моли сꙙ ѥ҅моу по о̑умрь҆тии҆ ѥ҆го погрети и҆ вь҆ н҄емъ томоу же о҅бѣштавъшоу сꙙ ѥ҅моу и҅ въꙁвративъшоу сꙙ въ градъ по малѣхъ дьнехъ съконьча сꙙ блаженꙑи҆ и҅ꙗ҅кѡ̑въ въ старости добрѣ седмиѭ̑ десꙙтъ лѣтъ сꙑ ти пꙙтиѭ̑ о̑увѣдѣвъ же прѣподобь҆нꙑи е҅п꙯пъ дои҅де мѣста того съ всѣмъ клиросомъ и҅ съ подвижь҆нꙑи҆ми о҅блашими и҅ сь҆ вонꙗми многоцѣнь҆нꙑи҅ми о҅бивꙿше поѭ̑ште и҅ славꙙште б꙯а положишꙙ чь҆стъноѥ҆ ѥ҅го тѣло въ томъ гробѣ Потомꙿ же бж꙯ии҆ прѣподобьнꙑи҆ свꙙтител҄ь молитвънꙑи҆ домъ рекꙿше ц꙯рꙿкве сътворивъ о̑у пештерꙑ прѣложи чь҆стъноѥ ѥ҅го тѣло на н҄емꙿже мѣстѣ до дь҆н҄ешь҆нꙗа҅го дь҆не цѣлꙿбꙑ многꙑ творꙙтъ сꙙ вь҆сь же градъ и҅ о҅крѫгън҄ꙙѧ҆ ѥ҅го вь҆си памꙙть҆ ѥ҅го по вь҆са лѣта творꙙште праꙁдь҆никъ великъ и҅мѫтъ въ славѫ почь҆тъшааго и҆ чк꙯олюбивааго б꙯а ѥ҅гоже и҅ мꙑ по о̑уставоу славимъ благословествꙙште о҅ц꙯а и҅ сн꙯а и҅ ст꙯ааго дꙋх꙯а ѥ҅моуже слава и҅ дръжава нꙑн҄ꙗ и҅ присно и҅ вь бесконечь҆нꙑѧ҆ вѣкꙑ вѣкомъ а҅минь҆ марта въ ꙁ꙯ дꙿнь житиѥ и҅ страсть҆ ст꙯ꙑи҅хъ о҅ц꙯ь и҅ е҅пискоупъ бꙑвъшиїхъ василѣа капитона мѫченꙑихъ вь҆ херꙿсон҄и Христосъ ми да начꙿнетъ слово ѥ҅динꙑи҆ прѣмѫдрꙑи҆ и прѣмѫдрꙑи҅мъ и҅справител҄ь въ рѫцѣ бо ѥ҅го и҅ а҅ꙁъ и҅ словеса моꙗ҆ о҅ томь о҄убо живѫште и҅ движѫште сꙙ о҄увѣштаи҅те сꙙ и҅же и҅мене моѥ҅го приꙁъвании҆ не моѥ҅ѧ҆ ради немошти ꙁатъкнѫти слоухъ вашихъ нъ и҅цѣл҄ѣѭ҄штаа҅го ради немошти нашꙙ подобаатъ паче прость҆рѣти слоухꙑ вашꙙ тѫжень҆ѥ вь҆се о҅тъложь҆ше мѫжьскꙑ глагол҄емаа раꙁоумѣи҅те не бо сь҆плене бо съплескано коѥ и҅ли блꙙдьно вашимъ слоухомъ вь҆нꙙти мол҄ѫ нъ и҅стинꙿнааго ради словесе не на въꙁдоухъ расꙑпаѥ҅мааго само же то слово сн꙯а бж꙯иꙗ҆ и҅мже вь҆са бꙑшꙙ ꙗ҅же на небеси и҅ ꙗ҅же на ꙁеми видимаꙗ и҅ невидимаꙗ҆ въо҅браꙁивъша же себе въ рабии҆ о҅браꙁъ нь не о҅тъвръгъша сꙙ ѥ҅же бꙑти б꙯оу нъ въпль҆штъша сꙙ о҅тъ ст꙯ꙑѧ҆ дѣвꙑ богородицꙙ и҅сповѣдовати того коупꙿно б꙯а и҅ чловѣка вь҆сего въ свои҅хъ ѥ҅моу и҅ всего въ нашихъ пострадавꙿша б꙯а и҅ слово пль҆тиѭ҄ и҅ а҅кꙑ б꙯а пакꙑ съвъскръсъша пльтиѭ҄ и҅ въшъдꙿша на небеса и҅ сѣдъша о҅ деснѫѭ҄ о҅ц꙯а и҅ насъ съ собоѭ вьꙁведъшаꙿго о҅ о҄упвании жиꙁни вѣчь҆нꙑѧ҆ ꙗ҅вѣ же въ еуагг҄ель҆скꙑи҅хъ проповѣдавъша гласѣхъ блажени бо рече не видѣвꙿшии҆ и вѣровавше ѳомино невѣрь҆ствиѥ и҅цѣлꙗѧ҆ доблꙗи҅шии҅мъ о҄упвань҆ѥ҆ вѣчнꙑѧ҆ жиꙁни о҅стави нъ пон҄еже та и҅ ꙗ҅же симъ тъчꙿнаꙗ въ е҅уа҅гг҄елии лежꙙштаꙗ глѫбокѫѭ҄ старостиѭ҄ и҅ о҄удобь҆ и҅цѣлимѫѭ҄ вь҆сѣꙗ҅на бꙑшꙙ въ чловѣчь҆скꙑѧ помꙑслꙑ ꙗ҅коже плодъ сътворити въ л꙯ и҅ ѯ꙯ и҅ р꙯ пристѫпи подъ ꙗ҅ръмъ вꙑѭ҄ подълагаѧ҆ на рамѣ вь҆ꙁъмъшоуо҄умоу съмрь҆тоносьнꙑи҆ и҅ сь҆мрь҆тьнꙑи҆ крьстъ ꙗ҅коже тѣмъ и҅сплънити вꙑшьн҄ии миръ нъ пон҄еже не и҅слѣдима ѥ҅стъ прѣмѫдростьнаꙗ҆ пѫчина сь҆де ми нꙑнꙗ слоухъ подадите мол҄ѫ ꙗ҅коже похвалити мѫжꙙ прѣславьнꙑ и҅ ꙁа нꙑ пострадавъшааго волеѭ҄ прио҅бь҆штивъшꙙ сꙙ страсть҆ми ѥ҅ѧ҅же чь҆сти и҅ славꙑ господь҆н҄ꙙ наслаждьше сꙙ҆ Веселꙙтъ бо срь҆дꙿце божиꙗа ꙗ҅же о҅ боꙁѣ поминаѥ҅маа҆ и҅ чꙿто рече а҅ште ꙗ҅коже длъжаѥ соломѡ҄нъ проречень҆ѥ҆ о҅тъ б꙯а прии҅мь҆ въ притꙿчахъ рече о҅тъ величъства и҅ добротꙑ ꙁъдании҆ по вь҆рꙙждению҄ видѣти по н҄емоуже о҅браꙁоу родотворь҆цоу и҅хъ съꙁꙿдати ѧ҆ доброта бо ꙁъдань҆ꙗ ꙗ҅коже по и҅стинѣ непорочна себе богови принести съгласна же симъ и҅ сь҆сѫдъ и҅ꙁборьнꙑи҆ ѧ҅ꙁꙑкомъ вь҆сѣмъ о҄учител҄ь рече ꙗ҅коже цръкꙑ божиꙗ҅ ѥ҅сте и҅ доухъ бж꙯ии҆ живетъ въ васъ да како таковꙑи҅хꙿ о҅ сихъ помꙑслити нѣстъ лѣпо пролиꙗ҅вꙿшиихъ своѧ кръви ꙁа чловѣкꙑ по подражань҆ю҄ и҅стинънааго пастоуха їс꙯ хс꙯а г꙯а нашего Чꙿто же хъштѫ глаголати и҅стинь҆ноѥ҆ вꙑ слово да о҄уи҅ститъ ꙗ҅коже ни малꙑ коѥ҅ѧ҆ чꙙсти на похвалѫ сь҆де мѫченꙑи҅хъ ст꙯ꙑи҅хъ и҅ прѣчьстънꙑи҅хъ мѫжъ мошть҆но и҅сповѣдати о҅баче тѣхъ молитвꙑ въ многааго мѣсто мирь҆скааго о҄учень҆ꙗ҆ прѣдъложивъ покоушѫ сꙙ ѥ҅же вь҆ мнѣ болѣꙁньноѥ҆ цѣлител҄ьнѫѭ҄ и҅хъ свꙙтостиѭ҄ прѣдъложити доушео҄успѣшь҆наꙗ слоушаѭ҄штии҅мъ тѣхъ не лъжь҆нѫ поставити памꙙть҆ нъ на хвалѫ и҅ славѫ самѣхъ ст꙯ꙑи҅хъ о҅ц꙯ъ и҅ мѫченикъ въ градѣ херꙿсон҄и живъшии҅хъ б꙯олюбивꙑи҅хъ и҅ вѣрьнꙑи҅хъ мѫжꙿ Въ врѣмена бо гон҄ениꙗ нечь҆стивааго дио҅клитиꙗ҆на дѣи҅ствоуѭ҄штоу животворивоуо҄умоу кръстиꙗ҅нь҆скꙑѧ вѣрꙑ словес и самомоу томоу рекъшоуо҄умоу се а҅ꙁъ посꙑлаѭ҄ вꙑ а҅кꙑ а҅гнь҆цꙙ посрѣдѣ влъкꙑ сълоучи сꙙ прѣлѣпоуо҄умоу въ ст꙯ѣи҆ црь҆кꙿви и҅е҅роусалимь҆скꙑи҅хъ свѣтилъ и҅же бѣа҅ше вь҆ самои тои҆ господь҆стѣи҆ црь҆кви вь҆ лѣта диѡ҄клитиꙗ҅на въпасти вь҆ бѣдѫ ст꙯оуо҄умоу томоу е҅п꙯поу въ шестоѥ҆ на десꙙте лѣто диѡ҄клитиꙗ҅нꙗ цѣсарь҆ства многъ подвигъ троудъ же и҅ поспѣшень҆ѥ҆ полагаѭ҄штоу ꙗ҅ко да богомъ прѣданоѥ҆ крь҆стиꙗ҅нь҆скꙑѧ непорочь҆нꙑѧ҆ вѣрꙑ роширити слово не прѣстаѭ҄штоу и҅споуштати е҅п꙯пꙑ вь҆ вьсꙙ странꙑ е҅ꙁꙑкъ мѣн҄ѫ же ст꙯ааго е҅п꙯па странꙑ поганъскꙑѧ҆ и҅ сѣмо ѥ҅же ѥ҅стъ херсонь҆скꙑи градъ о҅тъ таврь҆скꙑѧ҆ ꙁемь҆ѧ҆ и҅менемь҆ василеа҆ ѥ҅моуже пришꙿдшоу и҅ видѣвъшоу е҅линъскѫѭ҄ о҅бь҆дръжꙙштѫѭ҄ прѣль҆сть начꙙ о҄учити градъскꙑѧ҆ мѫжꙙ глагол҄ꙙ ꙗ҅ко боꙁи не сѫтъ ѧ҅же вꙑ мните и҅ їмате и҅ чь҆те нъ коумири не могѫштии҆ вамъ помошти ѥ҅стъ бо богъ на небесехъ и҅же словомъ свои҅мъ сьтворивꙿ вь҆сѣчь҆скаꙗ҆ и҅ прѣмѫдростиѭ҄ своѥ҅ѭ҄ о҅тъ небꙑтиꙗ въ бꙑтиѥ прѣведꙑи҆ вь҆сѣчьскаꙗ҆ и҅ ст꙯ъимъ свои҅мъ дх꙯омь вь҆сѣмъ жиꙁнь҆ дароуѧ томоу покланꙗѭ҄ште сꙙ вь҆ ст꙯ѣи҆ трои҅ци того славимъ То слꙑшавъше о҅тъ ст꙯аа҅го мѫжа града того мѫжи ринѫшꙙ сꙙ на о҄укориꙁнꙑ и҅ бь҆ѥ҅нь҆ꙗ҆ не послоушаѭ҄ште ѥ҅го о҅тъ нечоувь҆ствиꙗ о҅дръжꙙштꙙѧ и҅хꙿ прѣль҆сти тѣмже ст꙯ꙑи е҅п꙯пъ въ съкровь҆нѣ мѣстѣ сѣдꙙ вь҆ пештерѣ прѣбꙑваа҅ше нарицаѥ҅мѣї дѣвичь҆скаꙗ Многомилостивꙑи же б꙯ъ вь҆сꙙ чловѣкꙑ хотꙙи҆ съпасти и҅ на о҄увѣдѣнь҆ѥ҆ и҅стинꙑ прити не попоусти вь҆семоу градоу и҅ ꙁеми погꙑбꙿнѫти о҅тъ сотонꙑ въсади ст꙯ꙑи҆ свои дх꙯ъ того ради бо и҅ въ пль҆ть҆ о҅блѣче сꙙ и҅ распꙙть҆ѥ на крь҆стѣ вол҄еѭ҄ прѣстрада да вь҆сꙙ свободитъ чь҆стъноѭ҄ своѥ҅ѭ҄ кръвь҆ѭ҄ ѥ҅ѭ҄же потъшта сꙙ сп꙯сти сꙙ съ вь҆сѣми и҅ сии҆ херсонь҆скꙑи градъ чоудеса творꙙ и҅ бꙑстъ чоудо сицево Нѣкоѥ҅го бо старѣи҅шинꙑ нареченааго того града и҅мѫштоу сн꙯ъ е҅дночꙙдъ того о҄умъръша вь҆нѣ града погребошꙙ и҅ того родител҄емъ сълоучи сꙙ о҄у тѣла прѣбꙑвати о҄умъръшааго сн꙯а и҅хъ и҅ на гробѣ о҄уснѫти плачѫштемъ и҅ а҅бь҆ѥ вь҆ сь҆нѣ видꙙтъ своѥ҅го сн꙯а глагол҄ѫшта и҅мъ чꙿсо радма плачете и҅ рꙑдаѥ҅те о҅ съмрьти моѥ҆и҆ не можете мене поѧ҆ти жива пон҄еже бо҇҇ꙁи ваши того сътворити не могѫтъ камень҆ѥ҆ беꙁдоушꙿно и҅ коумириѥ҅ сѫште ѧ҅же диꙗ҅волъ на прѣль҆сть҆ и҅ пагоубѫ чловѣкомъ сътвори нъ а҅ште хоштете мꙙ жива поѧ҅ти молите странꙿнааго того чловѣка ѥ҅гоже то биѥ҅те и҅ о҄укарѣѥ҅те и҅ вѣроуи҅те въ того ѥ҅гоже тъ проповѣдаатъ б꙯а моштънъ бо ѥ҅стъ въставити мꙙ҅ и҅ꙁ гроба мѫжа того молитвоѭ҄ и҅ тѣмъ и҅мъ вь҆ сь҆нѣ глаголаномъ въꙁꙿбънѫста и҅ съповѣдаста дроугъ дроугоу сь҆на того видѣниѥ҆ съгласноѥ҆ рѣчи къждо ѥ҅ю҄ дь҆ни же бꙑвшоу вь҆лѣꙁоста вь градъ и҅ сьповѣдаста срь҆добол҄и свое҆и҆ ꙗ҆же видѣста въ ношти о҅ни же весело прии҅мше слово начꙙшꙙ и҅скати ст꙯ааго е҅п꙯па и҅ о҅брѣтъше ѥ҅го въ пештерѣ и҅деже бѣа҅ше молꙙ сꙙ припадошꙙ к н҄емоу глагол҄ѫште Молимъ ти сꙙ даждъ намъ сн꙯а нашего о҅нъ же рече к н҄имъ како могѫ то сътворити грѣшънъ чловѣкъ сꙑ нъ а҅ште о҄убо вѣроуѥте въ б꙯а мноѭ҄ проповѣдаѥ҅мааго то тъ вамь҆ сн꙯а ваше мрь҆твааго вьскрѣситъ ти же глаголашꙙ ѥ҅моу да пои҅мемъ сн꙯а нашего жива и҅ ѥ҅же а҅ште речешеши сътворимъ ст꙯ꙑ же е҅п꙯пъ шъдъ коупꙿно съ потрѣбоѭ҄ ст꙯ител҄ьстѣи слоужьбѣ носꙙште и҅ ꙗ҅же на ст꙯оѥ кръштень҆ѥ потрѣбь҆наꙗ на гробъ придошꙙ и҅ о҅тъваливъше камꙑ вь҆лѣꙁошꙙ въ гробъ идеже бѣа҅ше о҄умь҆рꙑи҆ сн꙯ъ и҅хъ и҅ прѣкрь҆стивъ с꙯тꙑи҆ е҅п꙯пъ и҅ въꙁдъхнѫвъ рѫкѫ положи на мрь҆твьци молитвѫ сътворивъ животворивааго крь҆штень҆ꙗ е҅ухиѧ҆ надъ тѣломъ ѥ҅го а҅кꙑ надъ живомъ полиꙗ свꙙштеноѭ҄ водоѭ҄ тѣло сътворивъ приꙁъвань҆ѥ ст꙯ꙑѧ҆ трои҅цꙙ и҅ а҅бь҆ѥ҆ въскрь҆се мрьтвь҆ць ѥ҅гоже видѣвꙿше того родител҄е къ колѣнома припадошꙙ ст꙯ааго василеа҆ молꙙште сꙙ ꙗ҅коже и҅ самꙑ крь҆стити ѧ҅же а҅биѥ по о҅глашении҆ съподоби ст꙯ааго крь҆штень҆ꙗ и҅ бесъмрьтънꙑи҆хъ причꙙстити сꙙ таи҅нахъ и҅ въꙁвративъше сꙙ въ домъ радовашꙙ сꙙ вь҆сѣмъ домомъ вѣровавꙿше гв꙯и диꙗ҅волъ же видꙙ себе поуста по малоу бꙑваѭ҄шта побѣжденъ ст꙯ааго пришь҆ствиѥ҅мъ о҅тъ н҄его прѣльштенъи҅мъ жидовомъ стрѣлѫ въложи ꙗ҅коже раꙁгнѣвити е҅линꙑ и҅ на о҄убои҆ ст꙯ааго дръꙁнѫти и҅ пришъдꙿше въ пештерѫ и҅деже житиѥ҆ и҅мѣа҅ше ст꙯ꙑи҆ е҅п꙯пъ и о҅брѣтъше ѥ҅го и҅ повръꙁъше и҆ ꙁа ноꙁѣ влачаа҅хѫ и҆ по гостинь҆цоу градъноуо҄умоу пришъдъше же на то мѣсто и҅деже нꙑнꙗ крь҆сть҆ꙗ҅ни стлъпъ поставишꙙ животворꙙштии кръстъ и҅мѫштъ на себѣ самъ тъ ст꙯ꙑи е҅п꙯пъ о҅тъдастъ дш꙯ѫ тѣло же влѣкꙿше вь҆нѣ вратъ слꙑшꙙштии҅хъ сꙙ и҅е҅ра и҅ꙁвлѣкꙿше повръгошꙙ псомъ на ꙗ҅дь Лежꙙштоу же ѥ҅моу на многꙑ дꙿни промꙑсломъ бж꙯иѥ҅мъ не о҅ставьꙗ҅ѭ҄штии҅мъ и҅ по съмрь҆ти ст꙯ааго ѥ҅го тѣла влъкъ ноштиѭ҄ присѣдѣа҅ше о҄у тѣла на съблюдень҆ѥ ѥ҅мꙋ ꙁвѣꙁдѣ свѣть҆лѣ сиꙗ҅ѭ҄шти на мѣстѣ томъ и҅деже лежаа҅ше дь҆нь҆ѭ҄ же о҅рь҆лоу тожде съконь҆чаваѭштоу дѣло тъгда и҅же тѣмъ прѣст꙯ꙑмъ мѫжемъ х꙯сови вѣровавъшии҆ належꙙштааго ради страха о҅тъ множь҆ства е҅линъ погребошꙙ ноштиѭ҄ ст꙯оѥ ѥ҅го тѣло вь҆нѣ стѣнъ на ꙁападъ града блиꙁъ тоѧ жде стѣнꙑ мѣсꙙца мартиꙗ въ ꙁ꙯ дьнь҆ славꙿно памꙙть҆ ѥ҅моу творꙙште въ славѫ б꙯оу вь҆седръжителю а҅минꙿ ҅Ѥдинъ же нѣкꙑи҆ ст꙯ꙑи҅мъ мѫченикомъ василее҅мъ бꙑвꙑи҆ по сь҆конь҆чании҆ ѥ҅го прѣшь҆дъ въ е҅лиспонъскꙑѧ странꙑ о҅брѣте тоу дроугꙑѧ҆ е҅п꙯пꙑ поуштенꙑѧ тъгда ст꙯ꙑи҅мъ е҅пискоупомъ на тожде вѣрꙑ дѣло сьповѣда и҅мъ вь҆са бꙑвъшаꙗ҆ о҅ни же слꙑшавъше то и҅ прилежꙿно прославивъше б꙯а и҅мꙿже съ о҄усрь҆диѥ҅мъ приѧти ст꙯оуо҄умоу василеоу мѫчень҆ꙗ вѣнь҆ць и҅сповѣдань҆ѥ҅мъ о҅ хс꙯ѣ и҅ сь҆вѣштавъше сꙙ мѣн҄ѫ же е҅уг҄ении҆ а҅гаѳодорꙿ е҅лꙿпидии҆ прѣподобнии҆ еп꙯пи прѣи҅дошꙙ въ тъ херсонь҆скꙑи҆ градъ о҄учꙙште правовѣрꙿно вь҆слѣдъствоуѭ҄ште ст꙯оуо҄умоу василео҄у и҅ прилагааше сꙙ число вѣроуѭ҄штии҅хъ по вь҆сꙙ дьни и҅сконьнꙑи же вѣрь҆нꙑи҅хъ родоу ꙁълодѣи ꙁавидꙙ диꙗ҅волъ и҅ на тꙑѧ҆ въплъчи вѣроуѭ҄штꙙ ѥ҅моу жидовꙑ и҅ е҅линꙑ и҅ съвꙙꙁавъше ст꙯ꙑѧ҆ мѫжꙙ е҅уг҄ень҆ꙗ а҅гаѳодора е҅лпидиꙗ жъꙁлиѥ҅мъ и҅ камениѥ҅мъ влачꙙште побишꙙ и҅ мрьтвꙑи҅ми вратꙑ и҅ꙁвлѣкꙿше тѣлеса ст꙯ꙑи҅хъ повръгошꙙ на въсточь҆нꙑи҅хъ странахъ ꙗ҅коже и҅ꙁѣденомъ бꙑти и҅мъ о҅тъ пь҆съ ръвь҆ностиѭ҄ же спась҆нааго крь҆штень҆ꙗ҆ крь҆стиꙗ҅ни принесъше погребошꙙ ст꙯аа тѣлеса и҅хъ мѣсꙙца дек҄ꙙбра въ ѕ꙯ дь҆нь҆ памꙙть҆ и҅мъ творꙙште въ славѫ б꙯а вь҆седръжителꙗ По мноꙁѣ же врѣмени посъланъ бꙑстъ о҅тъ и҅е҅роусалима е҅п꙯пъ тамо е҅ѳерии҆ и҅менемъ и҅же въ кораби сꙑ приходъ ѥ҅го въ нареченꙑи҆ градъ сѫпротивномъ вѣтромъ ѧ҅тъ привръженъ бꙑстъ въ о҅стровъ нарицаѥмꙑи҆ а҅лсосъ въ странахъ рѣкꙑ дь҆напра и҅ раꙁболѣвъ сꙙ ѧ҅ꙁеѭ҄ лютоѭ҄ хотꙙ жить҆ѥ о҅ставити помоли сꙙ господеви глагол҄ꙙ г꙯и бж꙯е мои недостои҅на мꙙ сѫшта съподоби поставити е҅п꙯па не моꙁи мене о҅ставити бес памꙙти въ херсонь҆стѣ градѣ и҅ томоу о҄умъръшоу о҄у гроба ѥ҅го вѣрꙿнии҆ стлъпъ поставишꙙ великъ нъ и҅ дрѣвеса въꙁдрастошꙙ вьꙁвѣштаѭ҄шта и҅ꙁдалече гробъ ѥ҅го По мꙿноꙁѣ же врѣмени минѫвъшоу гон҄ению҄ о҅тъ беꙁаконънꙑи҅хъ на крь҆стиꙗ҅нꙑ поставишꙙ римь҆ꙗ҅не цр꙯ѣ и҅менемь҆ костантина ѥ҅гоже бж꙯иѥ҆ просвѣштень҆ѥ на дивънꙑи ѥ҅го приведе кръстиꙗ҅нъскꙑи҆ свѣтъ и҅ ꙁаповѣдь҆ поусти ꙗ҅коже не и҅сповѣдаѭ҄штоуо҄умоу о҅ц꙯а и҅ сн꙯а и҅ ст꙯ааго дх꙯а ꙁьлѣ ꙁълоу жиꙁнь погоубити и҅ домоу ѥ҅го въ раꙁграбь҆ѥ҅нь҆ѥ бꙑти тѣмь҆ тако богочь҆стивѣ и҅споуштеномъ о҅ ставьѥ҅нии крь҆стиꙗ҅нꙿстѣ гон҄ении҆ о҄увѣдѣвшемъ вѣрь҆нꙑмъ херсонꙗнемъ таковоѥ повелѣнь҆ѥ богочьстивааго цр꙯ѣ посълашꙙ к н҄емоу сълꙑ ꙗ҅коже дати и҅мъ е҅п꙯пъ повѣдавъше ѥ҅моу вь҆са ꙗ҅же о҅ ст꙯ꙑи҅хъ о҅ц꙯ихъ бꙑвъшаꙿ чоудотвориꙗ҆ ꙗ҆же и҅ ꙁѣло слꙑшавъ о҅ть҆ н҄ихъ цр꙯ь о҅брадова сꙙ и҅ дастъ и҅мъ е҅п꙯па и҅менемь҆ капитона давъ ѥ҅моу вои҅нъ вѣрь҆нъ мѫжъ числомъ пꙙть҆ сьтъ с н҄имиже пришъдъ а҅рꙿхие҅п꙯пъ въ херсонь҆скъ градъ въ пладьньѥ҆ промꙑсломъ бж꙯иѥ҅мъ хотꙙштии҅мъ чловѣчь҆скꙑи҆ родъ сьпасти вь҆сѣмъ вь҆нѣ града о҅брѣтъшемъ сꙙ приѧ҅шꙙ ѥ҅го крь҆стиꙗ҅ни съ многоѭ҄ радостиѭ҄ о҄уи҅мъше коупꙿно с н҄имъ и҅ съ сѫштии҅ми ѥ҅моу о҄уѧ҅шꙙ градънꙑѧ стѣнꙑ потом же о҄увѣдѣвъше херсон҄ѣне бꙑвъшаꙗ҆ събърашꙙ сꙙ и҅ пришъдъше къ стѣнѣ слꙑшаа҅хѫ бесѣдоуѭ҄шта к н҄имъ е҅п꙯па сице а҅ꙁъ чꙙда на пагоубѫ вашѫ нѣсмъ пришꙿлъ нъ паче да вѣроѭ҄ г꙯а нашего їу꙯ х꙯а сп꙯сньѥ҆ полоучите прошъдъшоу же междоу о҅бои҅ми мироу вь҆лѣꙁошꙙ вьси людь҆ѥ въ градъ ҅И на о҄утрь҆ꙗ҆ съшедъшемъ сꙙ вь҆сѣмъ начꙙ҅ е҅п꙯пъ о҄учити ѧ вѣрѣ крь҆стьꙗ҅нь҆стѣ ꙗ҅коже и҅ прѣжде ѥ҅го бꙑвъшии е҅п꙯пи и҅ мѫченици о҅ни же о҅тъвѣштавъше ѥ҅моу рѣшꙙ подобь҆на прѣжде бꙑвъшии҅хъ а҅ѳинеи҆ о҅тъвѣштавъшии҅хъ къ а҅по҇лоу павь҆лоу дивь҆наꙗ бо нѣкаꙗ въносиши въ слоухꙑ нашꙙ рѣшꙙ к н҄емоу и҅мамꙑ двѣ пешти на творень҆ѥ вароу горꙙшти присно на ꙁъдань҆ѥ трѣбь҆никоу нашемоу помоли о҄убо ѥ҅гоже чꙿтеши б꙯а и҅ вꙿлѣꙁи вь҆ н҄и горѫштема и҅ма и҅ а҅ште и҅ꙁлѣꙁеши и҅ꙁꙿ о҅гнꙗ беꙁъ врѣда вѣроуѥ҅мъ о҅тъ тебе проповѣдаѥ҅моуо҄умоу бо꙯у е҅п꙯пъ же рече въ и҅мꙙ їу꙯ х꙯са б꙯а моего сътворѫ то и҅ б꙯ъ по повелѣнию҄ вашемоу сътворитъ то нъ како вꙑ хоштѫ вѣрѫ ѧ҅ти ꙗ҅ко вѣроуѥ҅те нъ а҅ште хоштете дадите чꙙда ваша да сꙙ прѣдадꙙтъ вои҅номъ да аште не начнете вѣровати хс꙯овѣ вѣрѣ да сꙙ въвръгѫтъ вь҆ пешть҆ и҅ годѣ бꙑстꙿ вь҆сѣмъ слово то пристѫпивъ же е҅п꙯пъ къ е҅дꙿнои҆ пешти горѫштии҆ помоливъ сꙙ и҅ прѣкръстивъ себе и҅ пешть҆ вь҆ н҄ѫже хотѣаше вь҆лѣсти диꙗкоу рекшоу вьнь҆мѣмь҆ вьлѣꙁе вь҆ пешть горѫштѫѭ҄ и҅ сътворивъ часъ велии҆ въсꙑпавъ въ лоно своѥ҆ о҅тъ ѫ҅глии҆ и҅ꙁлѣꙁе силоѭ҄ ст꙯ааго дх꙯а беꙁ врѣда и҅ цѣлъ и҆ въ о҄ужасти бꙑвъше велицѣ падошꙙ ници на ꙁеми величаѭ҄ште б꙯а кръстиꙗ҅нь҆ска просꙙште о҅тъ н҄его сь҆подобь҆ѥ҅нь҆ꙗ҆ ст꙯ꙑѧ вѣрꙑ крь҆стиꙗ҅нь҆скꙑ Тѣмꙿже вѣрнии бечислъ҆ноѭ҄ радость҆ѭ҄ о҅бь҆ѧ҅ти молꙗа҅хѫ множити сꙙ с н҄ими крь҆стиꙗ҅ньскоуоумоу и҅справьѥ҅нию҄ сам же ст꙯ꙑи е҅п꙯пъ и҅ностань҆ о҅глашаѧ҆ мѫжꙙ съ женами и҅ дѣтьми молꙗа҅ше нелицемѣрь҆нѣ пристѫпити къ х꙯сови и҅ сътворивъ съжеженааго мѣла и҅ꙁ н҄егоже самъ беꙁ врѣда съхран҄енъ бꙑ кѫпѣль҆ тоу кръштааше вь҆сꙙ и҅мже кръстиꙗ҅ни и҅ о҅ц꙯и бꙑшꙙ града того вѣрь҆нии҆ и и҅же съ самѣмъ тѣмъ ст꙯ꙑмъ е҅пискоупомъ пришъдъшии҆ вои҅ни и҅ весел҄ѣа҅хѫ сꙙ вь҆сѣмъ домомъ прилежꙙште молитвѣ и҅ причꙙштании ст꙯ааго тѣла и҅ кръви г꙯а нашего їс꙯ хс꙯а по вь҆сꙙ дьни пририштѫште къ доуховь҆ноуо҄умоу ст꙯ааго е҅п꙯па о҄учень҆ю҄ сътворишꙙ же блиꙁъ тоѧ҆ кѫпѣли цр꙯къве ст꙯ааго и҅ връховь҆нꙗа҅го апо҇ла петра вь҆ꙁвѣсти же ст꙯ꙑи е҅п꙯пъ богочьстивоуо҄умоу цр꙯ю костань҆тиноу о҅тъ б꙯а бꙑвъшеѥ҅ чоудотворьѥ о҅ бꙑвъшии҅хъ прѣжде ѥ҅го и при н҄емъ въ херсонь҆стѣ градѣ ҅И прии҅мъ б꙯олюбивꙑи҆ цр꙯ь донесъшꙙѧ҆ кн҄игꙑ самомоу сѫштоу коупꙿно съ ст꙯ꙑи҅мъ съборомъ вь҆ никаѥо҅нь҆стѣѣмъ градѣ вуфиниѧ на х꙯оборь҆ца а҅риꙗ҆ благодаривъ б꙯а вь҆ꙁвѣсти же и҅ къ ст꙯оуо҄умоу събороу т ꙯їи о҅ц꙯ъ ꙗ҅же о҅тъ б꙯а вь҆ херꙿсонь҆стѣѣмь҆ градѣ вь҆ лѣтѣхъ ѥ҅го чоудеса сътворивъшаа҅ сꙙ По прошению҄ же ст꙯ааго того е҅п꙯па посланъ бꙑ жити въи҅нѫ въ херсонь҆стѣ градѣ ѳеѡ҄на пꙙти сътъ вои҅нъ старѣи҅шина коупно съ ст꙯ꙑимъ капитономъ пришъдꙑи тамо тѣмъ о҅тълѫчи жити въсточь҆нѫѭ҄ странѫ града да того радма и҅ нарече сꙙ херсонꙗнемъ стоуждии҆ ѳеѡ҄нин҄ь родъ сътворивъше же съборъ вь҆си коупно о҅тидошꙙ о҅тъ риг҄еѡ҄на нарицаѥ҅мꙑи҆ малꙑи҆ тръгъ до глагол҄емааго парѳенеѡ҄на и҅же съ е҅п꙯помъ и҅ ѳео҅ноѭ҄ жити Тѣмже дожи и҆ до дь҆несь҆ приближаѭ҄шта сꙙ о҅тъ прь҆вааго а҅по҇ла и҅ врьховь҆нꙗаго петра ѳеѡ҄нина нарицаѭ҄тъ сꙙ се чъсть҆наа брать҆ѥ слѣдъ и҅ о҅уи҅штень҆ѥ сь҆пасеньꙗ҆ вь҆сѣхъ сп꙯съ хс꙯ъ б꙯ъ нашъ о҅стави намъ ст꙯ꙑи҅хъ мѫченикъ и҅ а҅рꙿхие҅п꙯пъ нашихъ житиѥ что бо въ словесехъ о҄учител҄ънꙑи҅хъ о҅ставишꙙ коѥ҅го же ли дѣла не о҅бавишꙙ подъ и҅гомъ по ꙁаповѣдемъ бж꙯иꙗ҅мъ житиѥ҆ прѣпроводивъшꙙ воѥвавъше на доушепагоубь҆нꙑѧ҆ коумирꙙ цѣль҆бь҆нѫѭ҄ и҅ житию҄ о҄успѣшь҆нѫѭ҄ памꙙть҆ о҅ставишꙙ паче бо почь҆тъше мирънꙑѧ славꙑ мь҆чьта небесноѥ любꙙтъ вѣчноѥ житиѥ҆ и҅ цѣлꙑваѭ҄тъ не тъчь҆ѭ҄ въ житии своѥ҅мъ нъ и҅ по съмрь҆ти съмрь҆ть о҄умрьтвивъше присвоѥ҅нии҅мъ ѥ҅же къ б꙯оу масло грѣшниче прѣꙁьрѣвъше тѣлесъ свои҅хъ о҅свꙙштень҆ѥ҆ миловати пририштѫштии҅хъ к н҄имъ не о҅ть҆мештѫтъ сꙙ ст꙯ѫѭ҄ бо трои҅цѫ право и҅сповѣдавъшии҆ и҅ тѫ доблѣи҅шии҅мъ право и҅сповѣдовати прѣдавъши присвоѥ҅нии҅мъ ѥ҅же к н҄имъ пририштѫштии҆ небеснꙑѧ гражданꙑ творꙙтъ сами сь҆ а҅гг҄елꙑ житиѥ и҅мѫште да прѣславьнъ нꙑнꙗ херсонь҆скꙑи҆ градъ бꙑстъ въ багъра мѣсто и҅ чрь҆вь҆ѥни ст꙯ꙑи҅хъ о҅ц꙯ъ и҅ а҅рꙿхие҅п꙯пъ кръвь҆ѭ҄ о҄украсивъ сꙙ сꙑнꙑ притворивъ о҅боѭ҄доу несѣкомааго камꙑка на е҅ретикꙑ и҅ на рать҆нꙑѧ҆ ст꙯ꙑи҅хъ о҅ц꙯ъ ковь҆чегꙑ стражꙙ крѣпꙑ на вь҆сꙙ сѫпротивь҆нꙑѧ и҅ мꙑтꙑѧ҆ нъ и҅ бѣсовь҆скꙑѧ҆ пль҆кꙑ х꙯сомъ дѣи҅ствомъ врѣждаѭ҄тъ к н҄им же вь҆пиѭ҄ште молимъ сꙙ небебеснааго цѣсарьства сь҆причꙙстьници и҅мъ бꙑти благодѣть҆ѭ҄ и҅ чловѣколюбии҅мъ х꙯са б꙯а нашего ѥ҅моуже слава и҅ дръжава въ бесконьчь҆нꙑѧ҆ вѣкꙑ вѣкомь҆ житиѥ҆ и҅ дѣаниѥ прѣподобь҆наа҅го а҅нина і꙯и днъ Пришъдъ любь҆ꙁнѣ къ просвѣштению твоѥ҅го роꙁмꙑшлꙗꙗ҆ ѡ҄ б꙯олюбꙿче просиꙗ҅вшии҅хъ подвигомъ положихъ скоростиѭ҄ съконь҆чати г꙯оу повелѣваѭ҄штоу о҅ть҆тъ҆ тебе ми вь҆ꙁвѣштенаꙗ коупꙿно бо ѥ҅же и҅ приѧ҅ти ми о҅тъ тебе раꙁоумно написанаꙗ҆ и҅ о҅кꙑ о҅тъ съ҆на въꙁбоуждаѭ҄шта мꙙ съчинити и҅ писань҆ю҄ прѣдати ꙗ҅же о҅тъ чловѣка бж꙯иꙗ҆ а҅нина боꙗ҅ꙁнь҆ѭ҄ многоѭ҄ о҄уѧ҅тъ не о҅блѣнихъ сꙙ начꙙти нареченаа҅го съчин҄ень҆ꙗ ꙗ҅вивъшеѥ бо сꙙ твоѥ҅моу расѫждень҆ю҄ доброѥ҆ дѣло можетъ бꙑти добро творꙙ въ и҅стинѫ и҅штѫштии҅мъ благꙑи҅хъ не бо ни простꙑи҅хъ ѥ҅стъ потрѣба съповѣдании҅мъ и҅ дѣлесꙑ въ блаꙁѣ съконь҆чавъшии҅хъ сꙙ поо҄учати ҅Обꙑкла бо сѫтꙿ почитаньꙗ҆ и҅ чꙙстаꙗ благꙑи҅хъ съповѣдань҆ꙗ силѫ притварѣти ѥ҅ште наи҅паче и҅ подвиꙁати творꙙштии҅мъ ѧ҆ ставьꙗ҅ти же и҅ не дати и҅мъ подвига о҅тъ свои҅хъ о҅бꙑчаи҆ и҅ ꙁълаꙗ дѣлаѭ҄штимъ ꙗ҅коже бо бесѣдꙑ ꙁълꙑ гоубꙙтъ о҅бꙑчаѧ благꙑ тако и҅ бесѣдꙑ благꙑ о҄устраꙗ҅ѭ҄тъ сь҆вѣсти послоушаѭ҄штии҅хъ красꙙште и҅ о҄утврь҆ждаѭ҄тꙿ и҅мъ дш꙯ꙙ Да о҄убо ни твоꙗ свꙙтость҆ вь҆соуѥ҆ въсхотѣ о҅тъ насъ писань҆ю҄ прѣдати памꙙти и҅же въ ст꙯ꙑхъ а҅нина и҅справь҆ѥ҅ни и҅ пакꙑ мꙑ бе ꙁастѫпь҆ѥ҅ниꙗ бж꙯иѧ благодѣти то сътворити въꙁмогли бꙑхомъ вь҆сѣ бо дѣи҅ствоуѧ҆ и҆ въ вь҆сѣхъ хс꙯ъ ѥ҅стъ беꙁ н҄егоже ничтоже движетъ сꙙ благꙑи҅хъ вь҆ сь҆вѣсти творꙙштии҅хъ ꙗ҆ годѣ же ми ꙁѣло бꙑстъ прошень҆ѥ҆ твоѥ҆ и҅ побѣждень҆ѥ҆ и҅ похоул҄ень҆ѥ҆ ꙗ҅коже се себѣ въ правь҆дѫ нанесохъ ꙗ҅коже не прѣжде самъ о҄устръмь сꙙ на то донелиже о҅тъ тебе начꙙтъкъ приѧ҅хъ молꙿбоѭ҄ твоѥ҅ѭ҄ ꙗ҅же к намъ и҅ то вь себѣ расѫдивъ ꙗ҅коже твоѥ съвръшень҆ѥ҆ съподобитъ сꙙ блажень҆ꙗ҆ и҅ꙁвол҄ень҆ꙗ ради своѥго благааго Томоу же блажень҆ѥ благааго дастъ сꙙ и҅мꙿже благаꙗ҆ приходꙙтъ да а҅ште и҅ мноꙁѣмъ сꙙ сълоучитъ лѣнити о҅ томъ томоу вь҆са вь҆мѣнꙙтъ сꙙ бꙑвъшоуо҄умоу виновъноу въ начꙙлѣ сьповѣданию҄ о҄убо ѥ҅же о҅ блаженѣмь҆ а҅нинѣ вѣчноѥ҆ сѫште и҅ їспльн҄ено вь҆сего блаженьꙗ҆ ѥ҅стъ сице Въ начꙙло въꙁдраста въ о҅блашь҆стѣмъ о҅браꙁѣ сꙑ въ кротости и҅ въ беꙁмлъвии҆ въ сь҆мѣрении҅ же и҅ тихости нрава видимъ бѣа҅ше прѣбꙑваѧ присно и҅ веселие ю҄ности не движе сꙙ вь҆ н҄емъ николиже и҅ мꙙтежꙿ грѣховънꙑи҅хъ страстии҆ дѣи҅ствоуѭ҄штиꙗ҆ присно въ ю҄нꙑи҅хъ и҅ тако кротъкъ бѣа҅ше и҅ сь҆мѣренъ срь҆дꙿцемъ ꙗ҅коже дивити сꙙ вь҆сѣмъ ꙁърꙙштии҅мъ ѥ҅го како бес прѣдаꙿнь҆ꙗ҆ не о҅тъ о҄учень҆ꙗ҆ и҅нѣхъ въложи въ своѭ҄ дш꙯ѫ вь҆сѫ ꙗ҅коже решти кротость҆ о҅ томь҆ бо лѣпо ѥ҅стъ глаголати ѥ҅же ѡ҄ мѡ҄ӱсии҆ писаноѥ҆ ꙗ҅ко кротъкъ бѣа҅ше паче вь҆сѣхъ чловѣкъ и҅же подъ небесемъ и҅ ѥ҅же о҅тъ б꙯а реченоѥ҆ на кого приꙁь҆рѫ нъ на кротъкааго и҅ млъчаливааго и҅ трепештѫштааго мои҅хъ словесъ тъ бо даръ ꙗ҅коже въ и҅стинѫ благъ богови приноситъ сꙙ о҅тъ свободънꙑѧ дш꙯ꙙ нѣстъ добротꙑ лѣпѣи҅шꙙ того въ всѣхъ дх꙯овънꙑи҅хъ и҅сꙿправьѥ҅нии҅хъ ꙗ҅коже бо паче вь҆сѣхъ стоудь҆нꙑи҅хꙿ дѣлъ величань҆ꙗ гноушаатъ сꙙ б꙯ъ тако паче вь҆сего благааго житиꙗ҅ о҄угодно б꙯ви кротость҆ пон҄еже и҅ неправь҆днꙑи҆ кнꙙꙁь҆ величань҆ꙗ҆ ради о҅тъпаде чина небеснꙑи҅хъ силъ ненависть҆нъ б꙯ви плодъ въꙁгръдѣнь҆ꙗ҆ и҅мꙿже и҅ въскорѣ и҅матꙿ падень҆ѥ҆ ѥ҅же на пагоубѫ Писано бо ѥ҅стъ мрьꙁость҆ гв꙯и вь҆сь҆ величавꙑи҆ и҅ того радма въ врѣмꙙ строꙗ г꙯ь нашъ вь҆сѫ о҅бави кротость҆ да побѣдитꙿ и҅ о҅сѫдитъ сь҆мѣрении҅мъ свои҅мъ вь҆ꙁнесень҆ѥ҆ ѥ҅же бѣ кнꙙꙁъ вѣка сего вражь҆скꙑ въсхꙑтилъ себѣ красна о҄убо и҅ прѣдобра проо҅браꙁовань҆ꙗ҆ любꙙштааго троудъ ст꙯ааго сего о҄угаждаѭ҄штаꙿго бв꙯и кротостиѭ҄ начь҆нъшаа҅го пѫть҆ правь҆дꙑ По тѣлоу же хоудъ бѣа҅ше въꙁдрастомъ паче многꙑи҅хъ расмаштраѭ҄ бо не о҅ставити ми того бес помꙙновень҆ꙗ҆ е҅уагꙿг҄елии҅ско бо писань҆ѥ҆ глагол҄етъ мала бꙑвъша ꙁакꙿхеа҆ по въꙁдрастоу а҅ и҅ ꙗ҅вь҆ꙗ҆ѧ҆ величь҆ство вол҄ꙙ старѣи҅шинꙑ и҅ꙁꙙштъничъска да колицѣмъ паче подобаа҅ше и҅ мьнѣ ꙗ҅вити въ съповѣдании томь҆ само то не стоуждемоу сѫштоу съписании дх꙯овънꙑи҅ми двіжемоу решти обраꙁа въꙁдрастъ о҅тъ н҄ихъ и҅меноуѥмааго речетъ кто любо тънъчаѥ видꙙ а҅бьѥ҆ томоу иꙁвѣштаноу бꙑти ѥ҅гда величиѥ҆ силꙑ бж꙯иѧ а҅вѣ хоштетъ бꙑти ꙗ҅ко не вь҆ величъствѣ тѣлесъ и҅ли въ въꙁдрастѣ тѣлесъ лишенꙑи҅хꙿ въсѣлꙗѥ҅тъ сꙙ бж꙯иꙗ благодѣть҆ нъ въ дш꙯ꙙ въдвараѥ҅тъ сꙙ любьвиѭ҄ приближаѭ҄штии҅хъ сꙙ ѥ҅мъ не бо и҅ вь великаа тѣлеса въдварати сꙙ лоучаѥ҅тъ и҅ сь҆вѣдѣтел҄ьствоуѥ҅тъ реченоѥ҆ самоуи҅л҄емъ не вь҆нимаи добротѣ ни вꙑсотѣ въꙁдраста ѥ҅го ꙗ҅ко о҄уничꙿжихъ ѥ҅го и҅ пакꙑ и҅ пакꙑ не благоволитъ г꙯ь въ къкъню мѫжь҆скоу и҅ да не хвалитъ сꙙ силънꙑи҆ въ крѣпости своѥ҅и҆ ҅И дауи҅да ради реченоѥ҆ ꙗ҅ко малъ о҅ставь҆ѥ҅нъ бꙑ пасти о҅вьцꙙ рече бо и҅ б꙯ъ о҅брѣтохъ мѫжа по срь҆дьцоу моѥ҅моу да нѣ ничтоже дивꙿно а҅ште и҅ блаженꙑи҅ сь вь҆ꙁдрастомъ хоудъ бѣ дш꙯еѭ҄ же великꙿ о҅ любꙿви бж꙯ии҆ о҅тъ млада бо въꙁдраста кротость҆ вь҆ н҄емъ ꙗ҅ви сꙙ по реченоуо҄умоу о҄уже ҅И бꙑвъ е꙯ї лѣтъ сиротоѭ҄ о҅тъ родител҄ь о҅ставь҆ѥ҅нъ бꙑстъ то же полоучивъ о҅кꙑ вешти многодѣтѣль҆нѣ ѥ҅моу съдѣланѣ и҅ двь҆рь҆мъ о҅твръꙁъшамъ сꙙ ѥ҅мꙋ на дѣло доуховь҆ноѥ҆ о҅тъ многа жꙙданааго ѥ҅моу о҅ставивъ о҅ставь҆ѥ҅наа ѥ҅моу вь҆са о҅тъ родител҄ь ни о ѥ҅дномь҆ и҅хъ никакоже сꙙ попече ни вь҆спꙙть҆ сꙙ въꙁврати нъ въ поустꙑн҄ѫ течаа҅ше и҅мꙑ въ дш꙯и о҅тꙿ г꙯а реченоѥ ѥ҅же никтоже въꙁложивъ рѫкѫ на рало и҅ вь҆ꙁвративъ сꙙ вь҆спꙙть҆ о҄управь҆ѥ҅нъ бѫдетъ въ цѣсарь҆ство бж꙯иѥ҆ да тоѭ҄ сь҆вѣстиѭ҄ ꙁаповѣдемъ господьнꙗмъ самъ сꙙ въдавъ и҅ꙁиде блаженꙑи҆ и҅ꙁ домоу о҅ц꙯а своѥ҅го по о҅статии ѥ҅моу сироу не о҅бративъ сꙙ вь҆спꙙть҆ и҅ли и҅мѣниѥ своѥ желаѧ҆ о҄устроити по коѥмоу лоубо о҅браꙁоу и҅ꙁиде же паче ꙗ҅коже правꙑи пѫть҆ велитъ е҅уа҅гг҄елиѧ҆ по реченоуо҄умоу о҅тъ а҅постолъ се вса о҅ставихомъ и҆ вь҆слѣдовахомъ тебѣ и҅сходꙙ же и҅ꙁ домоу родител҄ь свои҅хъ ни хлѣба вь҆ꙁꙙти въсхотѣ понѣ вь҆ ѥ҅динъ дь҆нь довь҆лѣѭ҄штъ на пиштѫ слꙑшалъ бо бѣа҅ше реченоѥ҆ о҅тъ г꙯а не пꙿцѣте сꙙ о҄утрѣшь҆н҄ии҅мъ тѣмже ꙁади повръже вь҆сѫ печаль҆ да не брѣмене тꙙжъка носитъ по ꙁаконоу Хотꙙ же ходити многовлънънꙑи҅мъ пѫть҆мь҆ поустꙑн҄ьнꙑи҅хъ и҅ бꙑвъ въ ѫ҅трь҆н҄ии҆ поустꙑн҄и ст꙯ꙑи а҅нина о҅брѣте прѣподобь҆на нѣкоѥ҅го въ манастꙑри живѫшта и҅же и памꙙти благꙑ достои҅нъ ѥ҅стъ каи҅ю҄на и҅менемь҆ живѫшта въꙁдръжании҅мъ великомъ и҅ ништетоѭ҄ тъчь҆ѭ҄ бв꙯и и҅ вь҆лѣꙁъ к н҄емоу ничсоже не о҅брѣте нъ тъчь҆ѭ҄ вь҆ н҄емже ѥ҅моу бѣа҅ше тѣло о҅дѣно о҄угодно же си роꙁмꙑсливъ о҅ житии҆ ст꙯аа҅го и҅ о҅ и҅ночь҆ствѣ молитвѫ к н҄емꙋ сътвори приѧ҅тоу бꙑти о҅ть҆ н҄его о҅нъ же прии҅мъ ѥ҅го о҅гласи ѥ҅го словесꙑ дх꙯овънꙑи҅ми и҅ бѣаста о҅ба на многа лѣта тъчноѥ҆ въꙁдръжаниѥ дръжꙙшта бѣа҅ше же ѥ҅гда а҅лчъбоѭ҄ многоѭ҄ себе соушаста и҅ бѣа҅ше пакꙑ ѥ҅гда лишении҅мъ хлѣба многꙑ дьни беꙁъ ꙗ҅ди прѣбꙑваста ꙗ҅коже въ поустꙑн҄и многашди же вь҆сѫ а҅лчь҆бѫ м꙯ днии҆ любь҆ꙁно беꙁъ ꙗ҅ди и҅ питиꙗ прѣбꙑвааста и҅ въ толицѣ о҄удрѫчении тѣла и҅ скѫдости и҅ꙁдрꙙдънꙑи҅хъ а҅кꙑ на трепеꙁѣ цѣсарь҆стѣи҆ веселꙙшта сꙙ прѣбꙑваа҅ста Водꙑ же о҄у н҄ею҄ бъхꙿма не бѣа҅ше нъ о҅тъ рѣкꙑ е҅фрата ношаа҅ста сѫштоу о҅ть҆ н҄ею҄ вь҆ дал҄ꙙ пꙙти или четꙑрь пьпь҆риштъ ѥ҅дꙿноѭ҄ на многꙑ дь҆ни ꙗ҅ко не вꙿсегда и҅ма того трѣбовати по малоу бо пиꙗ҅ста противѫ хоудѣи пишти своѥ҅и҆ По мноꙁѣхъ же лѣтѣхъ прѣбꙑвань҆ꙗ и҅ма въкоупѣ и҅ сиꙗ҅нь҆ꙗ въ житии҆ по бол҄ьшеѥ въꙁдръжаниѥ҅ ѧ҅ сꙙ блаженꙑи а҅нина҆ прѣвъсходꙙштеѥ своѥ҅го о҄учителꙗ а҅лчьбѣ и҅ многоу пѣтию҄ непрѣстанꙿноуо҄умоу въдавъ себе и҅ о҅бноштъноуо҄умоу стоꙗ҅ꙿнь҆ю҄ и҅ все просто решти ѥ҅же о҅ боꙁѣ проходꙙ съвръшень҆ѥ҆ Та вса видꙙ о҄учител҄ь и҅ о҄увѣдѣвъ ꙗ҅коже вь҆сь҆ дх꙯овь҆нъ ѥ҅стъ и҅ дь҆нь҆ ꙗ҅че дь҆нь҆ на вꙑсотѫ растетъ чꙙстꙑимъ течениѥ҅мъ о҅правь҆даниꙗ о҅тити помꙑсли ѥ҅дного ѥ҅го о҅ставити мѫжаѭ҄шта сꙙ и҅ крѣпꙙшта въ благꙑѧ҆ дѣтѣли подвиꙁѣхъ помꙑсливъ ꙗ҅ко ни о҅тъ таковааго дх꙯овь҆нааго ю҅ношꙙ о҅кꙑ о҅тъ о҄ученика подобаатъ слоужꙿбѫ прии҅мати ни о҅номоу пакꙑ сътрь҆пѣти о҅ть҆ н҄его ꙗ҅коже о҅тъ о҄учителꙗ слоужь҆бѫ прии҅мати и҅ достоитъ мѣсто ѥ҅моу подати о҅ себѣ прѣбꙑвати ꙗ҅ко да бѫдетъ и҅ самомоу беꙁ врѣда съблюсти сꙙ не слоугоуѥ҅моу о҅тъ бꙑвъшааго бол҄ьша благꙑи҅ми дѣлꙑ и҅ ю҅нꙑи съхранитъ сꙙ бе ꙁапꙙтиꙗ҆ и҅ како же о҅ть н҄его прѣданꙑи҅хꙿ ѥ҅моу б꙯олюбивꙑи҅хъ дѣлъ ставь҆ꙗ҅ѧ҆ нъ подвига ѥ҅мо҄у ни ѥ҅динъ о҅тъ ꙁвѣрии ставь҆ꙗ҅ше ни ѥ҅дꙿного Вь҆ днехъ же тѣхъ начꙙшꙙ странниї приходити къ о҅битѣли ѥ҅го славно бо бꙑстъ и҅мꙙ ѥ҅го чрънориꙁь҆цемъ всѣмъ ближн҄ии҅мъ и҅ по вь҆сꙙ дь҆ни ꙗ҅коже решти прихождаахѫ мноꙁи к н҄емоу и҅ поль҆ꙁѫ прии҅маахѫ о҅ть҆ н҄ихъже видѣахѫ ѥ҅го въ въꙁдръжаниї и҅ а҅лчъбѣ и҅ сь҆мѣрении велицѣ прѣбꙑваѭ҄шта и҅ ꙗ҅же слꙑшаахѫ о҅тъ н҄его поо҄учень҆ꙗ о҅тъ винꙑ же тоѧ ноудимъ бѣа҅ше прочеѥ҆ жити въ мастꙑри своѥ҅мъ а҅ к томоу не ристати въ поустꙑн҄ѫ нъ врачевати приходꙙштꙙѧ кꙿ н҄емоу братиѭ҄ и҅ странънꙑѧ҆ да не и҅штѫште ѥ҅го и҅ не о҅брѣтаѭ҄ште о҅скрь҆бꙙтъ и҅ о҅печалꙙтъ сꙙ не полоучивъше ѥ҅го самъ же о҅тъштетитъ сꙙ не и҅цѣливъ въсприи҅мшꙙѧ҆ ѥ҅го ради толикъ троудъ о҅тътолѣ о҄убо хранꙗаше сꙙ не о҅ставь҆ꙗ҅ти манастꙑрѣ и҅ ходити на и҅но мѣсто нъ о҅жидати и цѣлити приходꙙштꙙѧ҆ к н҄емоу всѣмъ тъштаниїмъ и҅ страхомъ бж꙯иѥ҅мъ Нъ пон҄еже скѫдо бѣа҅ше водꙑ и҅деже живѣа҅ше наи҅паче же никакоже бѣа҅ше водꙑ питиѧѧ и҅ странꙿниї множаа҅хѫ сꙙ к н҄емоу добрꙑѧ ради вон҄ꙙ и҅мени ѥ҅го сътвори паницѫ ꙁѣло малѫ на прии҅маниѥ дъждь҆нꙑихъ водъ себе радꙿма и҅ ништии҅хъ и҅ли и҅ братьѧ о҅глашенꙑи҅хъ въ томъ жде манастꙑри подобонравь҆нꙑи҅мъ житиѥ҅мъ живѫштии҅хъ множаѭ҄штемꙿ же и҅ностань҆ ѥ҅ликоже дꙿниї въи҅нѫ с н҄имъ прѣбꙑваѭ҄штиимъ о҅тъ коѥѧжде вь҆си вꙑсокааго ради и҅ добраа҅го житиꙗ҆ ѥ҅го не довь҆лѣа҅хѫ водꙑ раꙁвѣ на мало днии҆ и҅бо и҅чръпанѣ вь҆сеи водѣ приспѣшꙙ нѣции҆ вь҆ самъ ꙁнои҆ пришедъше на молитвѫ и҅ цѣловань҆ѥ҆ и҅ видѣнь҆ѥ ст꙯ааго Повелѣ же нѣкомоу о҅тъ брать҆ѧ тешти къ паничици и҅ пришедꙿшии҅мъ о҅тъ пѫти жꙙдꙿномъ сѫштемъ водѫ принести о҅нꙿ же рече ꙗ҅ко не и҅матъ паничица водꙑ никакоже и҅ то само о҄уи҅штаа҅ше братъ ꙗ҅коже прѣжде малꙑ свои҅ма рѫкама самѫ тѫ о҅ставъшѫ водѫ пришедꙿшимъ к н҄ѥмоу странꙿнꙑи҅мъ принесъ Правь҆дънꙑи҅ же слꙑшавъ то и҅ вь҆ꙁдѣвъ рѫцѣ н а небо кротцѣ и҅ тихо братоу рече и҅ди въ и҅мꙙ гн꙯е и҅ надѣѭ҄ сꙙ ꙗ҅коже о҅брꙙштеши водѫ и҅ шъдъ о҅тврьꙁе двь҆ри паничицꙙ и҅ о҅брѣте ѭ҄ исплъ҆нь҆ и҅ вьꙁдивь҆ сꙙ и҅ о҄ужасъ҆ и҅ прославивъ б꙯а почръпъ принесе жꙙждѫштии҅мъ повѣдаѧ и҅мъ сълоучивъшаа сꙙ чоудеса бж꙯иꙗ҆ стави же собоѭ҄ чоудо то и о҅тътоли о҅тъ своѥ҅го троуда готовити водѫ на питиѥ странꙿнꙑи҅мъ водонось противѫ своѥ҅и҆ силѣ о҄уготови беꙁꙿ лѣности сь҆ тихомъ лицемъ ношаа҅ше водѫ отъ рѣкꙑ е҅фрата на рамоу своѥ҅ю҄ и҅ пиꙗ҅хѫ приходꙙштии к н҄емꙋ въ ношти же то твораа҅ше начь҆нъ носити о҅тъ вечера дожи и до ꙁорь҆ не ставьꙗѧ҆ пѣсни нъ присно ѭ҄ съвръшаѧ҆ по всемоу пѫти Радоуꙗ҅ше же сꙙ поѧ҆ не хоужде нежели дд꙯ъ того радꙿма бꙑти с н҄имъ б꙯оу вѣроуѭ҄ тѣмь дх꙯овь҆нꙑи҅ми пѣснь҆ми питааше сꙙ и҅ностань҆ водонось҆ же на рамоу носꙙ ни о дх꙯овь҆нѣи слоужь҆бѣ лѣн҄ѣа҅ше сꙙ ѧꙁꙑкомъ бо ѭ҄ съвръшааше да ни тѣлесънꙑѧ҆ слоужꙿбꙑ о҅скѫдитъ страньнꙑи҅мъ ни дх꙯овнааго дѣла о҄упраꙁнитъ о҅ о҅боѥ҅мъ бо творааше попечень҆ѥ҆ и҅ скръбꙙштꙙѧ прѣпокои҅ти прилежꙙ чашеѭ҄ стоуденꙑ водꙑ и҅ богоу о҄угодити дх꙯овь҆нѫѭ҄ пѣсниѭ҄ прѣпроводи же таковъи҆ троудъ творꙙ ꙁ꙯ї лѣтъ дѣло съвръшаѧ҆ бь҆ждреѭ҄ дш꙯еѭ҄ ношть҆ и҅ дь҆нь и҅ любь҆виѭ҄ странънꙑмъ о҄угаждаѧ҆ въ ѥ҅динъ же о҅тъ дꙿнии Хоужде лѣпааго троудивъшꙙѧ҆ сꙙ приимъ въꙁъмъ водонось҆ начꙙ и҅ти пѫть҆мь҆ на рѣкѫ прѣжде же дошь҆стиꙗ ѥ҅мꙋ прѣполовь҆ѥ҅ниꙗ пѫти о҅брѣте сꙙ водонось҆ испльн҄ена водꙑ а҅бь҆ѥ҅ же сь҆нь҆мъ ѭ҄ и҅ поставивъ на ꙁеми прѣклонивъ колѣнѣ и҅ плака и҅ моли сꙙ и въставъ вьꙁдѣ рѫцѣ свои н а небо и҅ благодари бога въꙁъмꙿ же водонось҆ въꙁврати сꙙ въ манастꙑрь свои҆ Пришъдꙿъшии҅ же к н҄емоу странꙿнии҆ видѣвъше ꙗ҅коже въꙁврати сꙙ не дошъдъ рѣкꙑ мнѣахѫ ѥ҅моу раꙁболѣти сꙙ и҅ не мошти по о҄уставꙿноуо҄умоу ѥ҅го дои҅ти до е҅фрата и҅ текъ ѥ҅динъ о҅тъ братиѧ на сь҆рѣтень҆ѥ҆ ѥ҅го вь҆ꙁꙙти водонось҆ о҅ть҆ н҄его и҅ и҅ти и҅ почрѣти вь н҄его мѣсто о҅ть҆ рѣкꙑ и҅ дотекъ ст꙯ааго о҅брѣте ѥ҅же на рамоу ѥ҅го водонось҆ и҅спль҆нь҆ водꙑ о҄ужасъ же сꙙ братꙿ въꙁврати сꙙ само то ꙗ҅вь҆ꙗѧ҆ събравъше сꙙ о҄ужасꙿни же бꙑвъше и҅ дививъше сꙙ бꙑвъшоуо҄умоу славь҆ꙗ҅хѫ б꙯а вь҆си же въскочивъше сь҆рѣтошꙙ ѥ҅го рѫцѣ вьꙁдвигꙿша на небо и҅ дателꙗ благꙑи҅хъ славꙙште Ст꙯ꙑи҅ же постави водонось҆ плачꙙ сꙙ горцѣ и҅ молꙙ ѧ҆ не прославь҆ѥ҅но то сътворити нъ о҄умлъчати бꙑвъшеѥ҆ сицеваꙗ глагол҄ꙙ ꙗ҅ко не мене ради благодать҆ бж꙯иꙗ сътвори се чоудо мѫжь бо ѥ҅смъ о҄убогъ и҅ грѣшь҆нъ нъ васъ радꙿма странь҆нꙑи҅хъ да вꙑ о҄утѣшите сꙙ о҅ни же мльчати не хотѣа҅хѫ нъ ѥ҅же глаголаті и҅ гл꙯аахѫ ꙗ҅ко чоудеса ꙗ҅же слꙑшахомъ бꙑвꙿша о҅тъ блаженаа҅го и҅лиѧ҆ нꙑнꙗ видимъ бꙑвъша рѫкоѭ҄ твоѥ҅ѭ҄ съвръшеньꙗ҆ По тѣхъ же врѣменехъ о҄увѣдѣвъ патрик҄ии҆ и҅же блаженꙑѧ памꙙти е҅п꙯пъ новꙑѧ҆ к҄есариѧ града о҅тъ того бо пришъствии҅мъ сътвори нарочитъи҆ манастꙑрь҆ и҅ ꙗ҅ко собоѭ҄ носитъ ст꙯ꙑи҆ о҅тъ е҅фрата рѣкꙑ ноштиѭ҄ водѫ и҅ чꙿтꙑ мѫжа житиꙗ҆ ѥ҅го ради и҅ того радꙿма дѣла дастъ клюсꙙ на ношень҆е҆ водѣ странь҆нꙑимъ приходꙙштии҅мь҆ к н҄емоу а҅ не самомоу страдати троуда приношеньꙗ҆ водѣ Оу҄богъ же нѣкꙑ тъгда пришъдъ въ манастꙑрь плачꙙ и҅ рꙑдаѧ глаголааше длъжника и҅мѣти блиꙁъ не мошти же сꙙ ѥ҅моу чимъ и҅скоупити о҄умилосрь҆дивъ же сꙙ правь҆дънѣ҆ же и҅же и҅ного ничꙿсоже и҅мꙑ дастъ клюсꙙ о҄убогоуо҄умоу и҅ рече и҅ди продаждъ се и҅ и҅скоупи сꙙ длъгоу Пришъдъ же потомь малꙑ прѣподобь҆нъи҆ патрик҄ь е҅п꙯пъ и҅ цѣловавъ ст꙯ааго не о҅брѣте клюсꙙте о҄увѣдѣвъ же о҅тъданоѥ҆ и҅ коѥ҅ѧ винꙑ ради приведе дроугоѥ клюсꙙ и҅ рече ѥ҅моу се ти даѭ҄ на подръжаниѥ҆ нъ ѥ҅гда хоштѫ и҅ трѣбоуѭ҄ ѥ҅го да ѥ пои҅мѫ се же сътвори да не а҅кꙑ и҅ прь҆ваа҅го о҅тъдастъ и҅ сего ѥ҅же и҅ бꙑстъ Пришъдъшоу же дроугоуо҄умоу о҄убогоу тако жде плачѫштоу ꙗ҅коже и прь҆воуо҄умоу длъжникоу сѫштоу и҅ томоу не и҅мѫштоу чимъ и҅скоупити сꙙ дастъ вѣрнꙑи рабъ бж꙯ии҆ и҅ то клюсꙙ боголюбивъ же сꙑ и҅ б꙯очь҆стивъ и҅ таковꙑи о҅браꙁъ любꙙ и҅ чътꙑ тъ жде блаженꙑи патрик҄ии҆ е҅п꙯пъ а҅ и҅ о҄убогъ сꙑ а҅кꙑ и҅ въ рѫкоу дѣло дръжꙙ и҅ о҄упваниї бж꙯иї надѣѧ҅ сꙙ прѣходꙙштии҅мъ ѥ҅го силѫ паницѫ великѫ дъждънꙑи҅мъ водамъ и҅ чоуднѫ и҅ мꙿного могѫштѫ вь҆мѣштати водъ сътвори въ манастꙑри ꙗ҅же и҅ стои҅тъ до днешꙿнꙗаго Вьн҄егда же ꙁꙿдати ѭ҄ примик҄ириї нѣкꙑ и҅менемꙿ серг҄ии҆ секоундо вь҆ граждь҆вь҆нь творенꙑихъ въ неѡ҄к҄есариї же тъгда о҅бладаѭ҄штии҅хъ о҅тъ дх꙯а нечистаꙗ҅ вь немь прѣбꙑ напрасно глоухъ и҅ нѣмь҆ и҅ всѣмъ тѣломъ раслабѥ҅нъ ѥ҅гоже не могъше носꙙштии҆ въсадити на клюсꙙ о҅дръ сътворивъше на рамоу вь҆ꙁнесошꙙ къ правьдно҄уо҄умоу и҅ въ самъ тъ прь҆вꙑи҆ дь҆нь҆ благодѣтиѭ҄ бж꙯ъѭ҄ прь҆стꙑ своѧ о҄укрѣпивъ правьдь҆нꙑи҆ ꙁнамении҅мъ кръстънꙑимъ и҅ тꙑѧ҆ въложи въ о҄уши страждѫштаꙿго и҅ а҅биѥ҅ сътвори прослꙑшати глоухоуо҄умоу и҅ прѣминѫвъ къ о҄устомъ и҅ тѣмъ жде о҅браꙁомъ кръстънꙑи҅мъ сътворивъ о҅твръꙁе ѥ҅моу о҄уста и҅ сътворивъ ѥ҅моу томь҆ часѣ проглаголати прѣбꙑ же бѣсъ ничимꙿже хоужде съкроушаѧ҆ старь҆ца и҅ чꙙсто на ꙁемь҆ѭ҄ помештꙙ и҅ о҅скръбь҆ꙗ҅ѧ҆ и҅ностань кости ѥ҅моу съламь҆ꙗ҅ѧ҆ и҅ видѣаше сꙙ то страждꙙ о҅тъ прѣподобь҆нааго е҅п꙯па и҅ о҅тъ творꙙштии҅хъ г҄истерꙿнѫ хꙑтрь҆цъ и҅ дѣлател҄ь и҅ клиросьникъ и҅ о҅тъ вь҆сѣхъ тоу сѫштии҅хъ тъгда странънꙑи҅хъ и҅ то творѣаше тъгда страждꙙ на многꙑ дь҆ни и҅бо въ ѥ҅динъ дь҆ примик҄ирии҆ на видѣньѥ ꙁиждемааго дѣла пришьдъ паде тоу пѣнꙑ тѣштꙙ и҅ съкроушаѥ҅мъ ꙗ҅коже вь҆сѣмъ хꙑтрь҆цемъ и҅ дѣлател҄емъ и҅ прочиїмꙿ видꙙштии҅мъ бѣжати и҅ о҅ставити старꙿца ѥ҅дного приꙁъвавъ же ст꙯ааго е҅п꙯пъ и҅ и҅мꙑ и҅ ꙁа рѫкѫ рече ѥ҅мꙋ о҅тъпоусти старца сего ꙗ҅ко дꙿни многꙑ и҅матъ сь҆де тако беꙁ милости о҅тъ сѫпротивнааго бѣса мѫчимъ и҅ съкроушаѥ҅мъ страждꙙ вь҆сѣмъ тѣломъ и҅ въ толико и҅ꙁнемогъ ꙗ҅коже ни жиꙁни надеждꙙ о҅тꙿ чловѣкъ и҅мѣти Рабъ же бж꙯ии въ кротости и҅ цѣломѫдрии тихо гл꙯а къ е҅п꙯поу а҅рꙿхие҅рео҄у сѫштоу дрьꙁне ли кто о҅тъ мꙿн҄ьшии҅хъ что таково сътворити и҅ли и҅справити просльꙁивъ же е҅п꙯пъ и҅ въ раꙁврь҆ꙁениѥ҆ великое пришъдъ о҅блобꙑꙁа правь҆днааго главѫ и҅ десницѫ и҅ моливъ и самъ съ говѣи҅нъствомъ и҅ тихостиѭ҄ о҅бративъ сꙙ҆ и҅ рекъ ꙗ҅же ти дастъ благодать бж꙯иꙗ не съкрꙑи҆ нъ и҅ на старци семъ сътвори тѫ милостин҄ѫ ҅И пои҅мъ и ст꙯ъи старꙿца и҅де въ малꙑи сꙑнъ и҅же бѣ тъгда въ манастꙑри на прибѣгань҆ѥ съꙁъданъ приходꙙштии братии срацинъ ради вь҆ н҄емже и҅ цръквица бѣ вь҆ н҄еи҅же ноштьнꙑѧ и҅ и҅нꙑ творꙗше пѣсни тоу о҄убо пакꙑ ѧ старꙿца бѣсъ и҅ повръже ѥ҅го на ꙁеми и҅ начꙙ ноꙁдрь҆ми и҅ о҄устꙑ гл꙯ати хоулꙑ и҅ о҄укарати беꙁаконнѣ и҅ неподобꙿнѣ правьдꙿнааго глагол҄ѫшта ѥ҅моу и҅ꙁиди о҅ть҆ н҄его придошꙙ же томоу бꙑвъшоу и҅ю҄лиꙗ҅нъ и҅же и҅ блаженꙑѧ памꙙти бꙑвꙑи҆ прь҆вꙑи҆ е҅п꙯пъ новꙑѧ҅ к҄есариѧ града и҅ їѡ҄аннъ ѳеѡ҄доровъ ӱподиꙗ҅къ сꙑ тъгда и҅ и҅ни нѣци въстаꙗ҅ше напрасно бѣсꙿ гръдомъ о҅комъ вь҆ꙁираѧ на раба бж꙯иꙗ҆ и҅ дъмꙑ на лице ѥ҅го и҅ плюѧ҆ на н҄ь и҅ начинаѧ рѫкама свои҅ма хватати ѥ҅го о҅нъ же гл꙯а ѥ҅моу съ кротостиѭ҄ и҅ тихо и҅ꙁиди о҅ть҆ н҄его не попоуститъ бо ти сꙙ бꙑти вь҆ н҄емъ враже бж꙯ии҆ и҅ їстинѣ сътрꙙсаа ше же и҅мъ и҅ бестоуднѣ вь҆ꙁираа҅ше на раба бж꙯иꙗ҆ гл꙯ꙙ велиши ли ми да и҅ꙁидѫ не моштьно ѥ҅стъ ми и҅ꙁити о҅ть҆ н҄его а҅ште не о҅слѣпь҆ѭ҄ ѥ҅моу о҅чию҄ и҅ сьломьѭ҄ ѥ҅моу рѫкоу и҅ ногоу и҅ невидимо съ҆творѫ ѥ҅моу вь҆се тѣло не и҅ꙁидѫ о҅ть҆ н҄его г꙯ла ѥ҅моу правь҆дь҆нꙑи҆ вѣждъ ꙗ҅коже и҅ꙁидеши и҅ ни ѥ҅дного о҅тъ о҄удовъ ѥ҅го врѣдиши и҅ли и҅ врѣдивъ о҅тидеши о҅ть҆ н҄его и прѣбꙑваа҅ше и҅сконь҆нꙑи врагъ бѣсъ та глагол҄ꙙ и҅ правьдънꙑи та жде бесѣдоуѧ҆ послѣдьн҄еѥ҅ же бѣсъ рече къ рабоу бж꙯ию҄ понѣ двьрь҆цами сими даждь҆ ми власть҆ да и҅ꙁлѣꙁѫ гл꙯а ѥ҅моу правь҆дънъи҆ и҅ꙁлѣꙁи двь҆рьцами ꙗ҅коже хоштеши и҅ да бѫдеши о҅тъгнанъ въ тъмѫ кромѣшьн҄ѫѭ҄ и҅деже бѫдетъ плачъ и҅ скръжетъ ꙁѫбь҆нꙑи҆ и҅ а҅биѥ и҅шъдъ на много ростворивъ двь҆рьцꙙ прогнанъ бꙑстъ силоѭ҄ кръсть҆ноѭ҄ лежꙙштоу же и҅цѣл҄еноумоу ѥ҅ште на ꙁеми о҅бративь҆ сꙙ и҅ накꙑнѫвъ прѣжде нареченоуо҄умꙋ ӱподиꙗ҅коу їѡ҄анꙿноу и҅ приꙁъвавꙑ и къ себѣ и҅ глагола ѥ҅моу се и҅же вь҆ сего мѣсто старца примик҄ирии поставь҆ѥ҅нꙑи҆ приходитъ на присѣштеньѥ҆ ѥ҅го и҅ нѣци с н҄имъ о҅тъ вои҅нъ нъ да не видꙙтъ тако старꙿца лежꙙшта бе чь҆сти и҅ съгрѣжена на ꙁеми ни бо ни дъскꙑ бѣа҅ше под н҄имъ ни рогоꙁинꙑ ни и҅но ѥ҅же что бꙑваатъ вь҆ хлѣвинѣ нь ꙁемь҆ꙗ҆ ѥ҅дина и҅ꙁлѣꙁи и҅ стави ѧ въ малѣ дон҄елиже съвръшеноѥ прии҅метꙿ и҅цѣл҄ень҆ѥ҆ старьцъ и҅ тако вьлѣꙁѫтъ к н҄емоу и҅ꙁлѣꙁъ же слоуга вь пръвѣѣмъ о҄убо дворѣ не видитъ ни ѥ҅дꙿного въ въторѣѣмъ же бꙑвъ о҅брꙙштетъ филоѳеа҆ то бо бѣаше и҅мꙙ бꙑвъшоуо҄умоу примик҄ирию҄ въ старца мѣсто и҅ и҅нꙑ сълѣꙁъшꙙ съ кон҄ь и҅ стави ѧ на малѣ да бꙑшꙙ не вь҆лѣꙁли вь҆лѣꙁе же уподь҆ꙗ҅къ рѫцѣ и҅мꙑ распрострьтѣ и҅ вьꙁдѣнѣ на небо и҅ дивꙙ сꙙ и҅ славꙙ бога о҅тъкрꙑваѭ҄штааго творꙙштиимъ вол҄ѫ ѥ҅го глѫбокъⱖ таи҅нꙑ и҅ таковаꙗ прѣславьна и҅же о҅тъкрꙑ правьдꙿноуо҄умоу и҅ не видꙙштоумоу тѣлесьнꙑи҅ма о҅чима нъ божествьнꙑи҅ма хотꙙштеѥ бꙑти пришь҆ствиѥ на навѣжденьѥ старꙿца пришь҆дъше подавъ же рѫкѫ рабъ бж꙯иї чловѣкоу вь҆стави ѥ҅го о҅тъ ꙁемьѧ҆ и҅ о҅трꙙсе ѥ҅моу главѫ и҅ риꙁꙑ и҅ вь҆са и҅спль҆н҄енаꙗ о҅тъ праха и҅ посади ѥ҅го тоу въ тои црькꙿвици и҅ повелѣ да и҅же хотꙙтъ вълаꙁити к н҄емоу и҅ видѣти и и҅ бесѣдовати с н҄имъ да вълаꙁитъ и҅ сътворивъ тꙋ и҅цѣл҄енъи҆ и҅менемь сꙑ серг҄иї по и҅цѣл҄ении҆ многꙑ дꙿни тоу благодарꙙ и҅ хвалꙙ и҅ проповѣдаѧ҆ хс꙯а б꙯а нашего и҅ дивꙙ сꙙ правь҆днааго ѥ҅же къ богоу дръꙁновениѥ҆ о҅тъпоуштенъ бꙑ сь҆ миромꙿ и҅ пакꙑ въсприѧ своѥ мѣсто приходꙙ чꙙсто къ стоуо҄умꙋ и҅ благодарꙙ и҅ славꙙ и҅мꙙ гн꙯е богоу подавъшоу ѥ҅мꙋ врачевати роꙁличь҆нꙑѧ и҅ многоличънꙑѧ ѧꙁꙙ о҅тъвсѫдоу събираа҅хѫ сꙙ к н҄емоу болѣꙁнь҆нии҆ и҅ врѣдъ и҅мѫштии҆ и҅ насилꙗѥ҅мии҆ о҅тъ лѫкаваа҅го бѣса благодать҆ же бж꙯ьꙗ҆ вь҆сꙙ и҅цѣлꙗаше рѫкама ѥ҅го расмотри же ст꙯ꙑи҆ потрѣбь҆ноу бꙑти настѫпати на вьсꙙ приходꙙштꙙѧ҆ к н҄емоу свои҅хъ ради страстии Вѣровааше бо ꙗко вь҆сꙙ страсти и҅ всꙙ ꙗ҅ꙁвꙑ тѣлесьнꙑѧ҆ о҅тъ сотонꙑ сълоучаѭ҄тъ сꙙ сѫштааго въ и҅стинѫ нео҄укротимааго врага чловѣчоу родоу и҅ надѣѧ҆ сꙙ словеси владꙑчьни о҅бѣштавꙿшоу о҄умоу подаꙗ҅ти власть свои҅мъ ѥ҅го ходити по ꙁмиꙗ҅мъ и҅ скорпиꙗ҅мъ и҅ по вь҆сеи силѣ вражии того радма попирааше страсти гадънꙑѧ и҅ ꙗ҅довитꙑѧ҆ о҅ о҄упвании҆ хс꙯а б꙯а нашего Оу҄вѣдѣвъше же о҅бꙑчаи ѥ҅го въдаꙗ҅хѫ себе роꙁличь҆нꙑи҅ми о҅дръжимии страстьми да то съвръшаатъ к н҄имъ радоуѭ҄ште же сꙙ и҅ вѣрꙑ и҅спль҆н҄ени пометаахѫ сами сꙙ прѣдꙿ н҄имъ ꙗ҅коже настѫпати ѥ҅моу на н҄ꙙ надѣѭ҄ште сꙙ ꙗ҅ко и҅ꙁлѣковань҆ѥ҆ о҅тъ плесноу ѥ҅го подастъ сꙙ тѣлесемъ и҅хъ и҅ то же чꙙсто бꙑвааше бж꙯ьѥ҅ѭ҄ силоѭ҄ мноꙁи бо мѫжи богатии҆ ножьноѭ҄ болѣꙁниѭ҄ болꙙште не могѫште сътръпѣти страданьꙗ и҅ болѣꙁни врачевь҆нааго и҅цѣл҄ень҆ꙗ молꙗа҅хѫ ѥ҅го попирати ѧ҆ и҅ напраснѫ врачꙿбѫ полоучаа҅хѫ ꙗ҅коже мноꙁѣмъ дивити сꙙ и҅ съ о҄ужастиѭ҄ гл꙯ати николиже сеи҆ ѧ҅ꙁи и҅ꙁврачоуѥ҅мѣ бꙑвати роꙁвѣ въ врѣмена ст꙯ꙑихъ а҅по҇лъ Прихождаахѫ же и҅ женꙑ к н҄емоу и҅мѫштꙙ таи҅нꙑѧ врѣдꙑ и҅хже нѣмошть҆но врачемъ видѣти и҅ болꙙштꙙ и҅ о҄удрѫченꙑ о҅тъ длъгааго врѣмене страсть҆нааго падаа҅хѫ прѣдъ ногама ст꙯ааго съподобьѥ҅нꙑ бꙑти по о҄уставоу и҅ попранꙑ а҅биѥ҅ же и҅чаꙁаахѫ таи҅нꙑѧ и҅хъ страсти и҅ вь҆стаꙗ҅хѫ о҄укрѣпь҆ꙗ҅ѥ҅мꙑ и҅стꙑи҅мъ и҅ приснꙑи҅мъ съдравиїмъ свѣть҆ла и҅мѫште лица прѣжде того дрꙙхла бꙑвъша о҅тъ страстии и҅ о҅чрънѣвъша надъ вь҆сѣми сѫштааго б꙯а славꙙште таковꙑи҆ давъшааго даръ ст꙯оуо҄умоу не бѣа҅ше же о҄у н҄его раꙁлѫчень҆ꙗ богатоуо҄умоу и҅ о҄убогоуо҄умоу ни послоушаа҅ше коли вель҆можъ ꙗ҅коже о҄убогꙑи҅хъ и҅ немошть҆нꙑи҅хъ чь҆сть҆нѣи҅ше нъ тчно вь҆сꙙ любвь҆ѭ҄ ꙗ҅же о҅ боꙁѣ к н҄емоу приходꙙштꙙѧ҆ прии҅мааше вь҆сѣхъ и҅хъ трь҆пꙙ брѣмена о҅ коѥ҅мꙿжде бо о҅кꙑ о҅ себѣ печаа҅ше сꙙ и҅ о҅тъвꙿсѫдоу о҅тъ многꙑи҅хъ влѣкомъ ꙗ҅коже кꙿ н҄имъ о҅братити сꙙ и҅ скꙿрь҆бь҆ о҅тъ того страждꙙ николиже о҅печаливъ сꙙ рече чь҆то и҅ли лицемъ съмꙙтъ сꙙ о҅ плишти и҅же о҅ н҄емꙿ Въ ꙁеми же а҅памии҅стѣ моностꙑрь҆ бѣа҅ше вь҆ н҄емже бѣ мѫжъ нѣкꙑи҆ а҅гг҄ельско житиѥ҆ и҅мꙑ и҅ подобь҆ноѥ нравомъ житиѥ҆ прѣмѫдрааго сумеѡ҄на пріо҅брѣтъ на стлъпѣ бо бѣа҅ше стоѧ҆ вь тѣхъ же мѣстѣхъ раꙁбои҅ници нѣции таѧ҅ште сꙙ ꙗ҅ко и҅мѣнь҆ꙗ о҅билиѥ҆ бѣа҅ше въ манастꙑри подъкопавꙿше стѣнѫ ношть҆ѭ҄ вь҆лѣꙁошꙙ въ манастꙑрь҆ и҅ вса съкроушивꙿше и҅ вь҆сьде пои҅скавъше и҅ ничсоже о҅брѣтъше на сꙙ о҅братишꙙ неи҅стовоѥ҆ о҄устрь҆мь҆ѥ҅ниѥ҆ ѥ҅динъ же нѣкꙑи҆ о҅ть҆ н҄ихъ хотꙙ съспоспѣшникъ свои҅хъ о҄угасити бѣшень҆ѥ въсхвативъ съ ꙁемь҆ѧ҆ камꙑкꙿ връже на главѫ прѣподобь҆нааго и҅ толми и ꙗ҅ꙁви ꙗ҅коже и҅ꙁвол҄ении҅мъ и҅ дѣло съконьчати Правь҆дънꙑи же съ стлъпа хотѣа҅ше сь҆лѣсти ст꙯ꙑи҆ же а҅нина а҅биѥ о҄увѣдѣвъ само то о҅тъ ст꙯ааго дх꙯а приꙁъва ѥ҅дꙿного о҅бꙑчꙿнѣ слоугоуѭ҄штааго ѥ҅моу ль҆ва и҅ прѣдъложи ѥ҅моу ꙗ҅ди многꙑ и҅ гл꙯а ѥ҅моу о҅било ꙗ҅ждъ хоштеши бо се на пѫть о҅тити длъгъ и҅ просивъ хартиѭ҄ написа сице вь҆ н҄еи҆ ҆Ⱉ о҅ч꙯е ꙗ҅вь҆ѥ҅но ми бꙑ ꙗ҅ко нападениѥ҆ нѣкоѥ҅ о҅тъ роꙁбои҅никъ пострадавъ хоштеши съ стлъпа сь҆лѣсти длъжънъ сꙑ мьштениѥ маловрѣмень҆но въсприѧти нъ о҄устави о҄устръмь҆ѥнье҆ то да не вь҆ꙁмьꙁдьꙗ троуднааго рекꙿше цр꙯ьствиꙗ вѣчь҆нааго лишиши сꙙ тъгда же навꙙꙁавъ на вꙑѭ҄ ꙁвѣри посъла ѥ҅го ꙁаповѣдавъ ни ѥ҅дꙿномоу мимои҅дѫштии҅хъ пѫтьмь пакости сътвори ꙁвѣрꙿ же о҄устрь҆мь҆ꙗ҅ше сꙙ къ манастꙑроу да съконь҆чаѥ҅тъ повелѣноѥ҆ сълоучаѭ҄штии҅ же сꙙ на пѫти видꙙште и҅ꙁдалеча съ великꙑи҅мъ о҄устрь҆мь҆ѥ҅нии҅мъ течень҆ꙗ҆ приходꙙштъ мнꙙште на и҅ꙁѣдениѥ҆ и҅мъ прѣдълежати ꙁвѣрьноуо҄умоу нашьствию҄ о҅нъ же окꙑ о҅тъ пастоуха женомъ тако и҅дѣаше на повелѣнь҆ѥ҆ ст꙯ааго и҅ ни ѥ҅дномоу пакости творꙙ приш ъдъшоу же ѥ҅моу къ манастироу и҅ ногъть҆ми свои҅ми двь҆ри дерѫштоу и҅ їсшъдъ нѣкꙑи҆ о҅тъ живѫштиїхъ тоу видѣ и҅ текъ повѣда о҄учителю своѥ҅моу гл꙯ⱔ ꙗ҅ко ꙁвѣрь҆ прѣвеликъ стои҅тъ прѣдъ двь҆рьми о҅нъ же рече сътворивъ молитвѫ брате о҅тврь҆ꙁи ѥ҅моу да вь҆лѣꙁетъ ѫ҅тръ же бꙑвъ ꙁвѣрь и҅ ногама прѣд н҄има опъръ сꙙ о҅ стлъпъ вꙑѭ҄ же къ прѣподобьноуо҄умоу горѣ вь҆ꙁдѣвъ подаꙗ҅ше кн҄ижицꙙ прѣподобь҆ноуо҄умоу о҅нъ же прии҅мъ и҅ почьтъ подиви сꙙ вь҆ꙁвѣштению҄ бꙑвъшоуо҄умоу о҅ томъ къ ст꙯оуо҄умоу и҅ послоушанию҄ дивии҅хъ ꙁвѣрии҆ и҅ прославивъ б꙯а стави сꙙ о҅тъ начꙙтиꙗ ѥ҅же бѣ о҅тъмъштень҆ѥ҆ помꙑслилъ Таковꙑи҅мъ же и҅ толикꙑи҅мꙿ чоудесемъ съ богочь҆стии҅мъ о҅тъ насъ и҅ꙁвѣштаномꙿ и҅ꙁдрꙙдь҆но помꙑслихъ и҆ сего прѣславь҆нааго чоудесе не прѣꙁь҆рѣти и҅ наи҅паче довь҆льно сѫште вашꙙ о҅с꙯тити слоухꙑ Жена нѣкаꙗ по б꙯очь҆стью о҄утворивъши сꙙ пришълъствоуѭ҄шти вь҆ нѣкꙑихъ дал҄ьнии҅хъ мѣстѣхъ поустꙑн҄ꙙ въ ѧ҅ꙁѫ лютѫ въпадꙿши и҅ о҅тъ о҅бꙑчънꙑи҅хъ врачевъ о҅тъчаꙗ҅въши сꙙ молитвѫ сътвори къ б꙯ви ꙗ҅ко и҅цѣлѣвꙿши ѥ҅и҆ съподобити сꙙ дои҅ти ст꙯аа҅го ꙗ҅коже видѣвꙿши ѥ҅и҆ ѥ҅го насладити сꙙ ст꙯ааго а҅гг҄ель҆скааго житиꙗ и҅ а҅бь҆ѥ҆ не по мноꙁѣ полоучивъши о҅ н҄емже моли ѧ҅ сꙙ прѣдълежꙙштаа҅го пѫти о҅бꙑчаи же бѣа҅ше вь҆ велицѣи тои поустꙑн҄и роꙁбои҅никомъ поганꙑи҅хъ ходити срацинъ сълоучи же сꙙ ѥ҅дномоу о҅ть҆ н҄ихъ носꙙштоу копь҆ѥ сь҆рѣсти женѫ и҅же нео҄укротимѫ вол҄ѫ и҅мꙑ и҅же а҅биѥ҆ потъкъ копь҆ѥ вь҆ ꙁеми и҅ тѫ и҅мъ и҅ о҅бискавъ ничсоже о҅брѣтъ носꙙштѫ роꙁвѣ брашь҆нь҆ца ѥ҅же ѥ҅и҆ гонѣѥ҅тъ на пѫти на стоуднѫ съврати сꙙ мꙑсль о҅на же на мноꙁѣ видꙙшти себе мѫчимѫ и҅ꙁбꙑти хотꙙшти напасти тоѧ҆ къ б꙯оу о҅чи въꙁдѣвъши и҅ ст꙯ааго на поможень҆е приꙁꙑваѭ҄шти ꙗ҅ко да бꙑ ѭ҄ и҅ꙁбавилъ о҅ть҆ н҄его и҅ а҅бь҆ѥ того трепетъ и҅ невидѣнь҆ѥ о҅бьѧ҆ ꙗ҅коже к томоу ѥ҅моу не и҅мѫштоу беꙁбоꙗ҅ꙁниꙗ҆ прочеѥ҆ мѫчити ѥ҅ѧ҆ нъ о҅ставивъ ѭ҄ на ꙁеми лежꙙштѫ рѫкоѭ҄ копиѥ хотѣа҅ше и҅стръгнѫти и҅ о҅братити сꙙ на бѣжаниѥ къ своѥ҆племенꙿникомъ о҅но же въкоренивъ сꙙ на ꙁеми никакоже не даꙗ҅ше ѥ҅моу попоуштень҆ꙗ҆ на бѣжань҆ѥ҆ Томоу же на мноꙁѣ мѫчꙙштоу сꙙ ꙗ҅коже и҅ꙁмъкнѫти копиѥ҆ о҅тъ дх꙯а лѫкава пораженъ начꙙ самовиднѣ рѫцѣ о҅пакꙑ съвꙙꙁоуѧ҅ си и҅ на о҅бличень҆ѥ҆ начꙙтию҄ нечь҆стиꙗ своѥ҅го съвраштати сꙙ пь҆сь҆скꙑ же лаѧ҆ и҅ пѣнꙑ и҅ꙁ оустъ тѣштꙙ и҅ власомъ на въꙁдоухъ распрострътомъ дотечетъ ст꙯ааго дрь҆ꙁновенаꙗ и҅сповѣдаѧ҆ ҅Обꙑчꙿноѥ҆ о҄убо милосрьдь҆ѥ҆ своѥ҆ ст꙯ꙑи҆ и҅ о҅ томъ раꙁвръꙁъ и҅ б꙯оу помоливъ сꙙ а҅бь҆ѥ и҅ꙁврачевана ѥ҅го съподоби и҅ въ свои҆ о҄умъ пришъдъ о҅тъ свобождень҆ꙗ бѣсовь҆ска видꙙ прѣвеликоѥ дѣла ꙗ҅коже ѥ҅моу бѣ на помошть҆ о҅рѫжь҆ѥ҆ то вь҆ ꙁеми въкоренивъ сꙙ на о҅бличень҆ѥ҅ ѥ҅го прѣбꙑваѥ҆ къ сп꙯сьноуо҄умоу крь҆штень҆ю҄ прибѣже древьѥ вь҆селивъшеѥ҅ сꙙ вь҆ н҄его о҅сльпень҆ѥ҆ грѣховь҆ноѥ о҅ть҆мꙑти тѣмь прораꙁоумѣваѧ҆ жена же молитвꙑ насладивъши сꙙ о҅браштаа҅ше сꙙ въ своꙗ҆ славꙙшти б꙯а о҅ всѣхъ сътворивъшии҅хъ сꙙ чоудесехъ о҅тъ великааго страстотрьпца б꙯очь҆стию҄ прѣжде же сꙑи҆ сверѣпꙑи҆ поганинъ потом же ст꙯ааго кръштень҆ꙗ даромъ о҄укротѣвъ о҅ста о҄у н҄его тъгда и҅ночь҆скоѥ҅ житиѥ҆ вь҆ꙁлюбивъ вь҆ ꙁемь҆ѭ҄ же въдрѫженоѥ҆ копиѥ҆ въкорени сꙙ о҅бличень҆ѥ сꙑ съгрѣшению҄ неи҅стрь҆гномо на мѣстѣ съхранꙗѥ҅мо до дꙿнешь҆нꙗаго дьне величиѥ҆ чоудесъ ѧ҅же ст꙯ꙑи творꙗа҅ше въи҅нѫ наꙁнаменоуѭ҄ште до вѣка Врѣмени же нѣкоѥ҅моу миноувъшоу и҅ їсправь҆ѥ҅нии҅мъ даромъ ст꙯ааго доуха дѣи҅ствоуѥ҅момъ о҅тъ раба бж꙯иꙗ҆ а҅нина бꙑвꙑи воѥ҅вода трокондъ въ о҄умрьштвениѥ въпадъ о҄устрь҆ми сꙙ о҅тъ а҅нтио҅хии҅скааго великааго града вь великѫѭ тѫ поустꙑн҄ѫ прити и҅ и҅цѣл҄еньѥ҆ приѧ҅ти о҅тъ чк꙯а божиꙗ дошъдъ же халк҄идонь҆скааго града и҅ о҅тꙙжьчавъ ꙁѣло не можааше о҄уже напрѣждъ поспѣшити ѧ҅ꙁи лютѣи҅ши ѥ҅моу прибꙑвши и҅ тꙙжꙿши Поусти же мѫжꙙ жоупанꙑ и҅ сановитꙑ къ ст꙯оумоу молꙙ ѥ҅го троудити сꙙ до халꙿк҄идонь҆скаа҅го града и҅же пришъдъше и҅ гл꙯авъше къ ст꙯ꙋмоу не полоучивꙿше о҅ н҄емꙿже тъштаахѫ сꙙ текошꙙ къ прѣподобь҆ноуо҄умоу въ памꙙти патрик҄ию҄ еп꙯поу ꙗ҅коже могѫштоу о҄увѣштати правьднаꙿго и҅ прошень҆ѥ на дѣло привести и҅ а҅биѥ҆ придетъ въ манастꙑрь҆ самъ блаженꙑи҆ патрик҄ии҆ е҅п꙯пъ съ сановитꙑи҅ми мѫжи молитъ раба бж꙯ьꙗ҆ тѫжаа҅ше же болми ꙗ҅коже ѥ҅дноѭ҄ о҅тълѫчивъ себе и҅ ꙁаключивъ въ поустꙑн҄и никаможе николиже и҅ꙁ н҄еѧ и҅ꙁлаꙁивъ Вечероу же бꙑвꙿшоу о҅ть҆вѣтъ и҅мъ дастъ рекꙑ ѥ҅же а҅ште г꙯ь хоштетъ о҄утрѣ о҅тъвѣштаѭ҄ вамъ приде же вечеръ ꙁѣло сълъ поуштенꙿ о҅тъ того троконꙿда и҅же рече къ патрик҄ию҄ не троуді ст꙯аа҅го ни ноуди и҅ꙁлѣсти о҅тъ своѥ҅го манастꙑра се бо самъ тъ придетъ и҅ а҅биѥ҆ по ѥ҅дꙿномъ дꙿни приде съ множь҆ствомъ воѥ҅водъ и҅ каꙁнь҆цъ и҅ жоупанъ и҅ сановитꙑи҅ми и҅ съ вь҆слѣдь҆ствоуѭ҄штии҅ми тѣмъ бештислънꙑи҅ми вои҆ Пришъдъ же и҅ о҄умръштено и҅мꙑ тѣло вь҆се и҅ лице раскривь҅ѥ҅но благодѣтьѭ же распꙙтааго х꙯са тъчь҆ѭ҄ косе сꙙ ѥ҅го правь҆дꙿнꙑи҆ и҅ їсправи сꙙ не хоуда чꙙсть҆ лица ѥ҅го помаꙁавъ бо ѥ҅го ст꙯ꙑи҆ масломъ благодати и҅ давъ ѥ҅моу свои жьꙁлъ повелѣ ѥ҅моу ходити не тъчь҆ѭ҄ въ манастꙑри нъ и҅ о҅крьсть манастꙑра подаль҆ѥ не хоудо любь҆ꙗ҅ше же хождениѥ҅ прѣжде не двигнꙑи҅ сꙙ ꙗ҅коже на толицѣ ѥ҅моу подалии҆ о҅тити ꙗ҅коже видѣти новѫѭ҄ кесариѭ҄ и҅ е҅фратъ рѣкѫ въ междоумѣриї же томъ приде нѣкто палатиї о҅тъ ц꙯ръствоуѭ҄штааго сꙑ града и҅дꙑ же о҅тъ а҅памиѧ҆ и҅же по и҅шъствии҆ ѥ҅го о҅тъ великааго града а҅нꙿтио҅хиїскаа҅го пораженъ дх꙯омъ неприꙗ҅ꙁниномъ прѣбꙑ самъ нѣмъ и҅ неподвижимъ дои҅де же манастира чловѣка бж꙯ьꙗ҆ съ женоѭ҄ своѥ҅ѭ҄ и҅ сн꙯ъми и҅ дь҆штерми и҅ съ прокоѭ҄ робии҅скоѭ҄ слоужь҆боѭ҄ ѥ҅гоже носꙙште носꙙштии҆ вь҆несошꙙ въ манастꙑрь҆ и҅ положишꙙ и о҄у ногоу ст꙯ааго Молитвѫ же над н҄имъ сътворивъ и҅ о҅тъ масла кандилънааго вь҆ꙁъмъ въ о҄уста лежꙙштааго прь҆стꙑ въложивъ своѧ҆ и҅ ѧ҅ꙁꙑкъ и҅ прочꙙѧ чꙙсти о҄устъ помаꙁавъ гл꙯а к н҄емоу рь҆ци слава тебѣ б꙯же о҅нъ же рече о҄убо нь҆ не чистѣ ни ꙗ҅снѣ то жде же пакꙑ сътвори въторицеѭ҄ рекъ кꙿ н҄емоу помилоуи҅ мꙙ бж꙯е по велицѣи҆ милости твоѥ҅и҆ и҅ їꙁглагола то малꙑ ꙗ҅снѣѥ҆ и҅ пакꙑ въторицеѭ҄ и҅ третии҅цеѭ҄ сътвори ѥ҅моу съвръшенѣѥ҆ и҅ ꙗ҅снѣѥ҆ и҅ꙁглаголати ѥ҅же помилоуи мꙙ бж꙯е по велицѣи҆ милости твоѥ҅и Тѣмꙿ же бꙑваѭ҄штемъ тоу бѣа҅хѫ вь҆си и҅же съ болꙗриномъ троконꙿдиѥ҅мъ сановитиї и҅ жоупани и҅ видѣа҅хѫ вса бꙑваѭ҄штаꙗ потомꙿ же лежꙙштоу болꙙштоуо҄умоу не двигнѫштоу сꙙ и҅ о҄умрь҆штвеноу о҅тъ того жде кандила въꙁь҆мъ масло и҅ о҅браꙁомъ кръстънꙑи҅мъ помаꙁавъ а҅кꙑ врачъ хꙑтрꙑи҆ начꙙ маꙁати ѥ҅го о҅тъ пꙙтоу начьнъ по чꙙсти дожи ї до главꙑ то же сътворивъ по о҅бѣма странама тѣла пода ѥ҅моу рѫкѫ прѣдъ всѣмь народомъ не бо домъ молитвънꙑи҆ тъчь҆ѭ҄ бѣа҅ше и҅спльн҄енъ ѥ҅динъ а҅ и҅ тъ великъ сꙑ нъ и҅ о҅крѫгън҄ꙙѧ҆ вь҆сꙙ хлѣвинꙑ и҅спльнь҆ бѣа҅хѫ поꙁороуѭ҄штии҅хъ бꙑваѥ҅мꙑи҅хъ въстави же ѥ҅го и҅ ꙁа рѫкѫ и҅мъ сътвори и҆ съ собоѭ҄ ходити ꙁꙑбьѭ҄штоу сꙙ съпръва и҅ прѣстран҄ꙗѭ҄штоу на о҅бѣ странѣ о҄утвръжденомъ же ѥ҅го о҄удомъ и҅ съврь҆шенѣ и҅цѣл҄еномъ дастъ ѥ҅моу свои҆ жъꙁлъ рекꙑ вьꙁьмъ сь҆ ходи и҅ о҅ставивъшоу ѥ҅го правь҆дꙿноуо҄умоу хождааше о҅ себѣ славꙙ б꙯а и҅ с н҄имъ вь҆си таковоѥ прѣвеликоѥ҆ чоудо видѣвꙿшии҆ и҅ прославишꙙ таковаꙗ҆ дарꙋѭ҄штоумоу боѧ҅штиїмъ сꙙ ѥ҅го Триконъ же ни о҅ н҄емъ бꙑвꙿшааго чловѣколюбиꙗ бж꙯иꙗ помꙑсливъ ни бꙑвъшааго ѥ҅моу о҅тъ болѣꙁни и҅цѣл҄ень҆ꙗ҆ на о҄умъ въꙁь҆мъ нъ тѫжꙙ и҅ вражь҆доуѧ и҅ раꙁмꙑшл҄ѣѧ҆ и҅мꙿже и҅ томоу а҅биѥ҆ съвръшенѣ и҅цѣлѣти и҅ на цѣлоѥ҅ о҄утвръждень҆ѥ҆ по подражанию҄ и҅же с н҄имъ ѥ҅дноѭ҄ и҅цѣл҄енꙑи҆ палатинъ гл꙯ааше мъчтоу бꙑти и҅ раꙁдороу о палатинѣ бꙑвъшоуо҄умоу чоудоу Тѫ же ѥ҅моу хоулѫ въꙁглаголавъшоу о҅ истинѣ раслабѣ ѥ҅моу а҅бь҆ѥ тѣло и прѣдано бꙑ прь҆воуо҄умоу о҄умръштвению҄ послѣжде же попꙑтавъ ꙗ҅же о҅ палатинѣ и҅ обрѣтъ ѥ҅го славь҆на сѫшта и҅ многꙑ слоугоуѭ҄штꙙѧ и҅мѫшта и҅ женѫ славꙿна рода и҅ о҅тъ многꙑи҅хъ сѫштии҅хъ с н҄имъ воѥ҅водъ ꙗвь҆ꙗ҅ѥ҅ма и҅ о҅тꙿ того вѣровавъ не бꙑти ѥ҅моу приѥ҅мь҆ѭ҄штоу нарѫганьꙗ҆ и҅ли ꙁълобꙑ раꙁмꙑсливъ о҅ своѥ҅мъ невѣрь҆ствѣ начꙙ плакати пръвааго своѥ҅го невѣрь҆ства и҅ прѣбꙑвъ тоу врѣмꙙ много молꙗаше ст꙯аа҅го приѧ҅ти ѥ҅го каѭ҄шта сꙙ и҅ пекѫшта сꙙ и҅ мол҄ꙗаше сꙙ молити ꙁа н҄ь҆ ꙗ҅коже ѥ҅моу о҅тъ б꙯а милость҆ полоучити и҅ прилежнѣѥ҆ молꙙ и҅ подвижь҆нѣѥ҆ ст꙯ꙑи҆ о҅ н҄емь҆ молꙗаше б꙯а побѣдити свои҅мъ чк꙯олюбии҅мъ ꙁълобѫ мѫжа и҅ многꙑи҅мъ троудомъ въꙁможе о҄умолити б꙯а ꙗ҅коже и҅цѣлити ѥ҅го бѣа҅ше же съ триконꙿдомъ траг҄иꙗ҅нъ ꙁѣло славь҆нꙑи҅хъ Воѥ҅вода сꙑ и҅савръскꙋмоу ѧ҅ꙁꙑкоу и҅же приꙁъвавъ ѳоуѳаи҅ла б꙯очъстиваꙿго попа и҅ покаꙁавъ ѥ҅моу ꙁѣло о҅тъ подвижънꙑи҅хъ ѥ҅моу насил҄ꙗѥ҅ма отъ дх꙯а нечистааго и҅ моли ѥ҅го поѧ҅ти ї и҅ довести къ ст꙯оуо҄умоу и҅ молити ѥ҅го да свободитъ и отъ страсти и҅бо то сътвори богочь҆стивꙑ тъ мѫжъ и҅ приведе чк꙯а къ правь҆дꙿноуо҄умоу и҅же въꙁь҆рѣвъ на н҄ь и҅ съглꙙдавꙑ и҆ рече къ попоу сии҆ не можетъ и҅цѣлѣти блѫдникъ бо ѥ҅стъ и҅ пиꙗ҅ница и҅ всѣко о҄удавити и҅ и҅матъ бѣсъ и҅бо по проречению҄ правь҆днааго на о҄утрьꙗ прѣжде ꙁорь нападъ лѫкавꙑи бѣсъ о҄удави чловѣка того и҅ тоу положенъ бꙑ По лѣтѣхъ же принесенъ бꙑ въ манастꙑръ ѥ҅го а҅рьнѣи въ калио҅пиї старѣи҅шинъствоуѧ живꙑ въ а҅нтио҅хиїстѣмъ велицѣмъ градѣ ногама болꙙ въ понꙗвици носимъ ꙗ҅коже не могꙑ ни ходити ни трь҆пѣти прилагаѥ҅мааго бꙑлиꙗ къ ногама ѥ҅гоже благодать҆ѭ҄ божь҆ѭ҄ и҅ силоѭ҄ роспꙙтааго и҅цѣли и҅ прѣбꙑ въ манастꙑри многꙑ дь҆ни ходꙙ и҅ славꙙ б꙯а пожии же по и҅цѣл҄ениї бол҄е ѳ꙯ лѣтъ ѧ҅же съдравъ сътвори ни ѥ҅дꙿного пострадань҆ꙗ҆ прии҅мъ прѣжде бꙑвъшꙙѧ҆ ѥ҅моу ножь҆нꙑѧ҆ болѣꙁни и҅же славꙙ б꙯а о҅ поданѣи҆ ѥ҅моу цѣльбѣ кон҄ь приведе кръмимꙑи҅ и҅ риштѫштъ въ колесничь҆нѣѣмъ такании҆ и҅мже тъгда стратигоу бꙑти томоу а҅рꙿнѣю҄ великааго града прѣжде нареченааго кон҄ь же тъ приведе въ манастꙑрь мьлѣть на кръмь҆ѭ҄ приходꙙштии҅хъ тоу странникъ ѥ҅гоже конꙗ люта сѫшта и҅ сверѣпа и҅ напраснива и҅мъ свои҅ма рѫкама ст꙯ъи бж꙯ии҆ съ и҅цѣлѣвъшии҅мъ господиномъ въпрꙙже въ жрънъви и҅ о҅кꙑ и҅ꙁдавна о҅бꙑкъ то о҅тъ многа врѣмене и҅ въ томъ въꙁдрастъ тако кротъко о҅бꙑче и҅ мелꙗаше ꙗ҅ко и҅ того радꙿма наи҆паче вь҆сѣмъ дивіти сꙙ прѣславнѣ бꙑваѭ҄штиїмъ чоудесемъ о҅тъ раба бж꙯ьꙗ҆ Къ и҅нѣмꙿ же всѣмъ и҅ дроугоѥ прѣславꙿно чоудо прибꙑ вѣрьнꙑи҅мъ х꙯совомъ о҄угодьникомъ ю҄нь҆ць҆ приведенъ на даръ б꙯ви и҅ тоу кръмимꙿ въшь҆ствии҅мъ лѫкааго бѣса вь҆ꙁдивь҆ꙗ и҅ толꙿма гнѣвомъ движе сꙙ ꙗ҅коже ни пастоуха ꙁнати ни їного никогоже миловати нъ вь҆сꙙ сълоучаѭ҄штꙙѧ҆ сꙙ гоубити и҅же о҄урвавъ сꙙ о҅тъ привꙙꙁань҆ꙗ и҅ їꙁъ о҅градꙑ и҅ꙁлѣꙁъ ровꙑ и҅ гнѣваѧ҅ сꙙ бе чиноу нападаѧ҆ на сь҆рѣтаѭ҄штꙙѧ ѥ҅го и҅ о҄устрь҆ми сꙙ на вь҆нѫтрь҆н҄иї дворъ и҅ вь҆лѣꙁе въ ꙗтъхоуль҆ницѫ на братьѭ҄ тоу дѣлаѭ҄штѫѭ҄ на о҄утѣхѫ довьлѣѭ҄штаꙗ странꙿнꙑи҅мъ ꙗ҅коже приноужденомъ и҅мъ бꙑти боꙗ҅ꙁнь҆ѭ҄ ю҄нь҆ца самѣмъ сꙙ въврѣшти въ пештъ хлѣбь҆нѫѭ҄ и҅ їꙁволити паче въ о҅гн҄и съгорѣти нежели о҅тъ того събоденомъ бꙑти видѣахѫ бо ѥ҅го бечіслъноѥ҆ бѣшень҆ѥ҆ чловѣколюбивꙑи҅ же б꙯ъ не о҅палимꙑ ѧ съблюде въ пламени о҅гнь҆нѣꙿмь молитвоѭ҄ правь҆дꙿнааго пламꙑ о҅гн҄ьнꙑи погасивъ прочии҅ же вь҆си о҅тъ о҄ужасеньꙗ҆ ю҄нь҆ча на хлѣвинꙑ горѣ вь҆ꙁлѣꙁошꙙ правъднꙑи же о҄учоувъ плиштъ бѣгаѭ҄штии҅хъ пꙑтаа҅же кꙑи҆ и҅ꙁвѣтъ сьмꙙтень҆ꙗ҆ того ꙗ҅ко ю҄нь҆ць҆ гнѣва и҅спль҆нь҆ бꙑвъ и҅ їс хлѣва и҅скочивъ гонитꙿ вь҆сꙙ на толицѣ ꙗ҅коже ѥ҅моу и҅ въ ꙗ҅тъхоуль҆ницѫ вь҆лѣсти ст꙯ꙑи҅ же слꙑшавъ глаголꙑ тꙑ и҅ въꙁдѣвъ рѫцѣ на небо и҅ молитвѫ сътворивъ и҅де на сьрѣтень҆ѥ ю҄нь҆цоу на хлѣвинахъ же стоѧ҅штии видꙙште ѥ҅го о҄устръ҆мь҆ѥ҅ниѥ҆ къ ю҄нь҆цоу милоуѭ҄ште правь҆днааго ставь҆ꙗ҅хѫ и҆ гласꙑ о҄уклонити сꙙ гнѣва и҅ въꙁбѣшень҆ꙗ҆ ю҄нь҆ча Правь҆днꙑи҅ же ничсоже никомоуже не о҅тъвѣштавъ нъ вѣроѭ҄ ꙗ҅же на б꙯а о҄утвръдивъ сꙙ приближивъ сꙙ къ ю҄ньцоу и҅ коснѫвъ сꙙ е҅го рѫкама и҅ въстлапивъ гнѣвъ словесꙑ кротъкꙑми рѫкоѭ҄ пои҅мъ вь҆веде въ свои҆ хлѣвъ къ ꙗ҅слемъ ꙗ҅коже вꙿсѣмъ дивити сꙙ и҅ о҄ужаснѫти сътворенꙑмъ чоудесемъ вꙑше словесе о҅тъ ст꙯ааго величаѭ҄штемъ б꙯а боѧ҅штии҅ми сꙙ ѥ҅го своѭ҄ крѣпость҆ о҅бавь҆ꙗ҅ѭ҄штаа҅го вѣдѣ ꙗ҅ко и҅ прѣжде мои҅хъ словесъ вѣсте вь҆си и҅ слꙑшали ѥ҅сте сергꙗ савраи҅тъскоуо҄умꙋ племени кнꙙꙁа поставьѥ҅на великомъ родомъ въ е҅ноꙁдрои҅нѣхъ и҅ междоурѣчии҆ о҅бласть҆ дръжавъ о҅тъ прѣдѣла срак҄инь҆ска и҅же мѫжеблажь҆ствиїмꙿ и҅ храбъръ бꙑвъ неже и҅нꙿ кто побѣдѫ сътвори по вса лѣта на пагоубнꙑѧ персꙑ и҅ на помагаѭ҄штꙙѧ тѣмꙿ срацинꙑ и҅ толико и҅мъ о҅долѣ ꙗ҅коже не тъчь҆ѭ҄ ꙁаключити и҅мъ вь҆сь въходъ въ гръчь҆скѫ ꙁемьѭ҄ вънъ прѣдѣлъ свои҅хъ нъ и҅ тоу и҅мъ сътѫжати и҅ ї своѥ҅ѧ҆ ꙁемь҆ѧ҆ прогонити ѧ҆ и҅же побѣждени о҅т н҄его мꙿноголичнѣ и҅ не могѫште противити сꙙ противѫ о҅дръжꙙштии҆ ѥ҅го силѣ вѣдѫште ѥ҅го непобѣдимоѥ҅ и҅ не бꙑти противномъ и҅мъ на брань симъ ѥ҅дномоу тъчь҆ѭ҄ о҅браꙁоу о҅стати и҅мъ на о҄умꙑшл҄ень҆ѥ҆ сп꙯сенью҄ о҄увѣдѣшꙙ рода своего влъшь҆бнѫѭ҄ хꙑтрость҆ ҅И а҅биѥ҆ влъшъствомъ свои҅мъ чтомааго о҅т н҄ихъ бѣса въ о҅браꙁѣ коумирь҆стѣ приꙁъвавъше посълашꙙ на мѫжа дх꙯ъ въ о҅браꙁѣ ꙁмии҅нѣ и҅же вь҆лѣꙁъ въ лоно мѫжа мѫчааше болѣꙁни беспрѣстани ѥ҅мꙋ творꙙ и҅же сътѫживъ си о҅тъ насилꙗѭ҄штааго томꙋ бѣса мѫчꙙштааго и҆ и҅ а҅биѥ҆ къ тихоуо҄умоу пристаништоу ст꙯ь҆цоу бж꙯ью о҄устрьми сꙙ того же ст꙯ꙑи҆ приїмъ прѣподобь҆нꙑи҅ма свои҅ма рѫкама поѥ҅м л҄ꙙ масло о҅тъ канꙿдила маꙁааше ѥ҅моу вьсе тѣло кажоуштоу болꙙштоуо҄умоу и҅ наꙁнаменоуѭ҄штоу въ коемъ мѣстѣ плъꙁааше дх꙯ъ о҅кꙑ ꙁмиꙗ вьгнѣждаѧ҆ сꙙ вь҆ н҄емь҆ касаѭ҄шти бо сꙙ рѫцѣ ст꙯ааго о҅тъбѣгааше дх꙯ъ въ и҅нъ о҄удъ и҅ пакꙑ о҅тътѫдѣ прѣсꙙжѫштама рѫкама ст꙯ааго а҅биѥ҆ въ дроугꙑи҆ о҄удъ прѣстѫпааше дон҄елиже на многꙑ дни въ а҅лꙿчьбѣ и҅ молитвѣ прѣбꙑваѭ҄штоу славь҆ноуо҄умоу томоу сергю съвръшенѣ въꙁможе бѣсъ и҅ꙁгънати иꙁ н҄его и҅ о҄укрѣпѣвꙿшоу ѥ҅моу ꙁѣло и҅ цѣлоу бꙑвꙿшоу прьвоѭ҄ силоѭ҄ сътвори ти на въставшии҅хъ на н҄его влъ҆шьбоѭ҄ богомрьꙁъкꙑи҅хъ срацинъ ҆Анꙿг҄елъ же гн꙯ь ꙗ҅ви сꙙ ст꙯оуо҄умꙋ съшъдъ сь҆ небесе въ о҅браꙁѣ мль҆ниѧ҆ и҅ приде к н҄емꙋ ставъ на въꙁдоусѣ о҅кꙑ трь҆ми лактꙑ движенъ о҅тꙿ ꙁемьѧ҆ и҅ прѣбꙑ стоѧ на мѣстѣ томь҆ многꙑ часꙑ ничсоже глаголꙙ и҅ли провѣштаѧ нъ тако стоѧ никаможе вь҆ꙁираѧ ни на ѥ҅дꙿнѫ странѫ и҅ тако вь҆ꙁиде на небо скоро же пришъдъ ст꙯ꙑи҆ и҅деже а҅нг҄елъ стоꙗ҅ше ꙁнамень҆ѥ҆ начръта крь҆сть҆ноѥ҆ и҅ црь҆кꙿвицѫ съꙁъда тꙋ доселѣ прѣбꙑваѭ҄штѫ въ ѥ҅дномъ же прѣбꙑваѧ лѣтѣ прѣжде и҅скопань҆ꙗ ровомъ о҄у манастꙑра ст꙯ааго събрашꙙ сꙙ народи мноꙁи вѣрꙿномъ чловѣкомъ пришꙿдꙿшемъ о҅тъвсѫдоу вь҆ н҄ихъже множаи҅шии҆ болѣꙁнь҆нии бѣшꙙ на видѣниѥ҆ пришъдъшии҆ и҅ благословешень҆ѥ҆ и҅ полоучень҆ѥ҆ и҅цѣл҄ень҆ю҄ приѧ҆шꙙ о҅крѫгъ бо сѫштꙙѧ ѥ҅го странꙑ любь҆ꙗ҅хѫ ѥ҅го вѣроѭ҄ и҅стинь҆ноѭ҄ събъра же сꙙ вь҆ дьнь҆ тъ народъ многъ бол҄ии҆ о҅бꙑчь҆наꙿго врѣмꙙ же жꙙтвъноѥ҆ бѣа҅ше сълоучи же сꙙ жꙙжди велицѣ бꙑти народомъ многомъ сѫштемъ ꙗ҅коже въ тѫꙁѣ велицѣ бꙑвшемъ и҅мъ ст꙯ꙑи҆ о҅печали сꙙ доушеѭ҄ и҅ въсплака гл꙯ꙙ Оу горе мнѣ е҅да коли г꙯ь мене грѣшь҆нааго и҅ о҄убогааго въстꙙжетъ о҅ скръби сихъ пришедꙿшии҅хъ къ мнѣ и҅ въꙁдꙑхаѧ съ тихостиѭ҄ вь҆ꙁдвиже рѫцѣ свои на небо и҅ рече слово просто великомъ гласомъ г꙯и боже даждъ и҅мъ водѫ и҅ коупꙿно съ словомъ о҅блачь҆цъ малъ ꙗ҅ви сꙙ надъ народомъ и҅ дъждъ великъ сънесе над н҄ими тъчьѭ҄ и҅ крѫгомъ и҅ бꙑстъ множь҆ство водꙿ междоу и҅ми и҅ крѫгомъ тъчь҆ѭ҄ блиꙁъ и҅ пишꙙ народи и҅ насꙑтишꙙ сꙙ водъ и҅ прославишꙙ б꙯а дателꙗ вь҆сѣхъ благꙑи҅хъ ꙗ҅ко вол҄ѫ творитъ вь҆сѣхъ боѧ҅штиїхъ сꙙ его и҅ молитвѫ и҅хъ о҄услꙑшитъ и҅ спасаатъ ѧ҆ о҄увѣдѣно же то бꙑ всѣми о҅крѫгꙿн҄ими и҅ наипаче и҅сповѣдаа҅хѫ сꙙ бв꙯и ꙗ҅ко такъ даръ данъ бꙑстъ странамъ и҅хъ вѣрнии҅ же мноꙁи приходѣа҅хѫ кꙿ н҄емоу о҅тъвьсѫдꙋ беꙁъ вь҆сѣкоѧ страсти сѫште и҅ болѣꙁни на видѣньѥ҆ ѥ҅го тъчь҆ѭ҄ и҅ благословештень҆ѥ о҅тъ свꙙтости ѥ҅го желаѭ҄ште полоучити и҅ дроуꙁии҅ же пакꙑ не насилꙗѥ҅ми ни о҅тъ коѥ҅ѧ҅ же страсти тѣлесьнꙑѧ҆ пометаꙿхѫ сами сꙙ прѣдъ ногама ѥ҅го да поперетъ ѧ да попꙿ и҅ꙁбъівьши е҆линъскꙑѧ на съраꙁоумѣниѥ҆ прѣславь҆нѣ събꙑвꙿшии҅хъ сꙙ о҅ н҄ею҄ придошꙙ тѣхъ видци и҅ славьꙗхѫ о҅ всѣхъ б꙯а и҅ꙁвѣтомъ тѣлесь҆нꙑѧ страсти и҅ ѥ҅лина на о҄увѣдѣньѥ҆ и҅стинꙑ своѥ҅ѧ҆ приведꙿшааго ꙗ҅ко да вь҆сьжде сила х꙯са б꙯а ꙗ҅вѣ бѫдетъ рабꙑ ѥ҅го дѣи҅ствоуѭ҄шти раꙁличь҆нꙑѧ҆ благодати дш꙯амъ и҅ тѣломъ бѣаше же пакꙑ и҅ дроугъи҆ даръ бж꙯ьствънꙑихъ о҅тъкръвении҆ данъ ст꙯оумоу чистаа бо и҅ беꙁгрѣшьна ѥ҅го доуша по вса врѣмена прораꙁоумѣвааше таи҅наа благодатьѭ҄ живѫштаꙿго вь҆ н҄емъ бога сь҆мѣрень҆ꙗ же ради дш꙯ънааго ѥ҅же вол҄еѭ҄ присно къ прь҆сть҆ноуо҄умоу тѣлеси своѥ҅моу припрꙙглъ бѣаше не хотѣаше же о҅въторити ꙗ҅же о҅ о҄ученицѣхъ свои҅хъ ꙗ҅въꙗѥ҅маꙗ҆ ѥ҅моу ꙗ҅вѣ же вь҆сѣмъ о҅тъкръвениꙗ бꙑваахѫ ҆Отъ винꙑ же таковꙑ срациномъ нѣ въ коѥ врѣмꙙ хотꙙштемъ поплѣнити ѧ вараѧ сь҆бирааше братиѭ҄ и҅ странь҆нꙑѧ҆ и҅ плачꙙ съ вь҆пл҄емъ глаголааше и҅мъ чꙙда молите сꙙ къ богоу да и҅ꙁбавитъ прѣдѣлꙑ сиѧ҆ о҅тъ находꙙштии҅хъ бѣдъ ҅И гладоу пакꙑ хотꙙштоу бꙑти прѣжде врѣмене приготовь҆ꙗ҅ше о҄ученикꙑ своѧ на молитвѫ а҅ и҅ самомоу никакоже хотꙙштоу о҅вꙿторити ѥ҅моу чꙿто о҅тъ о҅крꙑваѥ҅мꙑи҅хъ вѣдѣа҅хѫ сами и҅скоусоу ѧ҆ томоу нао҄учивꙿшоу ꙗ҅ко по о҅тъкръвению҄ движенъ побѣждааше ѧ҆ на молитвѫ многашꙿди же и҅ нѣкꙑѧ҆ о҅тъ братиѧ хотꙙштꙙѧ о҄умрѣти о҅собь҆ коѥ҅гождо прѣжде раꙁболѣньꙗ приꙁꙑваѧ гл꙯ааше Чꙙдо попци сꙙ о҅ доуши своѥ҅и и҅ моли сꙙ чꙙсто къ господоу просꙙ милости о҅ть҆ н҄его въпрашаѥ҅мꙿ же чь҆со радꙿма то глагол҄етъ бесѣдоуꙗ҅ше добро ѥ҅стъ въи҅нѫ молити сꙙ и҅ о҄угаждати богоу ни ѥ҅дного бо о҅тъ о҅тъкръвенꙑихъ о҅въторити хотѣа҅ше блюдꙑ сꙙ великꙑи҅мъ свои҅мъ сь҆мѣрении҅мъ не бꙑти вь҆ н҄емь҆ винѣ николиже похвал҄ень҆ꙗ҆ и҅ вьꙁнесень҆ꙗ о҅тъ б꙯а ненавидимааго Въ ѥ҅динъ҆ же о҅тъ дꙿнии҆ стоѧ҅штоу ст꙯о уоумоу на въсходѣ сꙑнь҆нѣмь҆ по слоужꙿбѣ црь҆квь҆нѣи҆ напрасно о҅блакъ покрꙑ ѥ҅го свѣтьлъ и҅ вь҆сꙿ сꙑнъ и҅ гласъ и҅споуштенъ бꙑ и҅ꙁъ о҅блака о҅кꙑ громънꙑи҆ на многъ часъ гръмꙙ и҅ самъ сꙑнъ колѣбаше сꙙ а҅кꙑ о҅воште ꙁꙑбл҄емо о҅тъ многа вѣтра Братꙿꙗ же сѫштаа на сꙑноу ѯ꙯ въсплиштевавъше съмꙙтошꙙ сꙙ и҅ бѣжꙙште и҅ꙁлѣꙁошꙙ и҅ сꙑна съ боꙗ҅ꙁнь҆ѭ҄ въпиѭ҄ште къ ст꙯оуо҄умоу о҅ бꙑвꙿшии҅хъ ст꙯ꙑи҆ же поо҄учааше ѧ҆ съ о҄утѣшении҅мъ гл꙯ꙙ не плиштоуи҅те ни бои҅те сꙙ чꙙда ни о҄ужасаи҅те нъ о҄уготоваи҅те срь҆дь҆ца ваша творити вол҄ѫ гн꙯ѫ по вь҆сꙙ дни а҅бъѥ҅ же прѣста сꙑнъ о҅тъ ꙁꙑбань҆ꙗ҆ и҅ о҅блакъ прѣи҅де и҅ гласъ о҄умль҆че и҅ не бꙑ слꙑшати Брать҆ꙗ҅ же вь҆са пристѫпивꙿше падошꙙ на ногоу е҅го молꙙште повѣдати и҅мъ винѫ страшнааго того видѣнь҆ꙗ҆ тъ же рече к нимъ чꙙда и҅ꙁдрꙙдноѥ҆ и҅ пꙑтаѥ҅моѥ҆ се ѥ҅стъ да бꙑ кто бв꙯и о҄угодилъ и҅ о҅чистилъ о҅тъ всеѧ҆ скврънꙑ дш꙯ѫ своѭ҄ и҅ о҅тъ прѣль҆сти мира сего и всего грабь҆ѥ҅ньꙗ и҅ пожелань҆ꙗ҆ и҅мѣнию҄ и҅ да о҄утвръдитъ дш꙯ѫ своѭ҄ вь҆ любꙿви бж꙯ии҆ о҅кꙑ о҅снованьѥ҆ крѣпо о҅тъ вѣтра не ꙁꙑбь҆ѥ҅мо ҅Ѥже бо о҅ таи҅нꙑи҅хъ въпрашати лихо ѥ҅стъ и҅ не твръдо братиꙗ о҄укрѣпите сами сꙙ и҅ любите дроугъ дроуга б꙯ъ бо въ чловѣцѣхъ любимꙿ ѥ҅стъ ꙗ҅коже рече блаженꙑи҆ іѡ҄а҅нъ ꙗ҅ко и҅же брата видимааго не любꙙи҆ како можетъ б꙯а не видимаꙿго и҅менемь҆ толико лѣтъ бѣси и҅ꙁгонꙙтъ сꙙ и҅ елико на величіꙗ въ цръкви съборнѣи бꙑваѭ̑тъ не раꙁоумѣѭтъ же ꙗ҅ко ноуждеѭ̑ съмрь҆ть҆нъ ѥ҅стъ ѥ҅же по своѥ҅и вол҄и и҅ꙁводꙙ себѣ о҅тъ житиꙗ се же ѥ҅моу глаголавъшоу повелѣ потъштавъше сꙙ и҅мъ и҅ꙁлѣсти и҅с темницꙙ придоста же к н҄имъ нео҅коръ и҅ е҅пархъ ѳеѡ̑филъ съ народомъ многомъ глагол҄ѫшта се старѣи васъ о̑уктімонъ въдастъ сꙙ и҅ жрътвѫ сътвори о̑увѣштаи҅те сꙙ и҅ вꙑ въпрашаѭ̑тъ бо васъ лепидонъ и҅ е҅уктимонъ піѡ̑нии рече и҅же сѫтъ вь҆ведени вь҆ темь҆ницѫ то лѣпо и҅мъ ѥ҅стъ дожьдати а҅нѳупата да видимъ что и҅мъ велитъ о҅тидошꙙ же много и҅мъ глаголавъше и҅ пакꙑ прідошꙙ съ многомъ народомъ рече е҅пархъ ѳеѡ̑филъ лѫками а҅нѳупатъ посъла да ведени бѫдете въ е҅фесъ піѡ̑нии рече да придетъ посъланꙑи҆ и҅ пои҅метъ насъ ѳеѡ̑филъ рече нъ пригк҄иѱъ ѥ҅стъ чь҆сть҆нѣи҆ и҅ тꙑ паче и҅ди к н҄емоу а҅ште ли не хоштеши кнꙙꙁи ѥ҅смъ да ѥ҅же хоштѫ творѫ повръꙁъ же и ꙁа вꙑѭ̑ дастъ вои҅номъ вести ꙗ҅коже мала ѥ҅го не о̑удавити пріде о̑убо на стъгнꙑ и҅ савинии кричꙙштема и҅ма великомъ гласомъ кръ҆стиꙗ҅на ѥ҅свѣ и҅ на ꙁемл҄ѫ помештѫште себе да не ведени бѫдѫтъ въ коумирьницѫ шесть҆ вои҅нъ піѡ̑ниꙗ ношаахѫ стрь҆моглавь҆ не могѫштемъ же и҅мъ ѥ҅го дръжати колѣнома тъкаахѫ по ребромъ а҅ ꙁа рѫцѣ и҅ ꙁа ноꙁѣ влачаахѫ вьпь҆ѭ̑шта принесошꙙ же ѥ҅го носꙙштии҆ и҅ положишꙙ на ꙁеми въ коумирь҆ници ѥ҅диначе же стоꙗ҅ше е҅уктимонъ при коумирь҆ници и҅ лепидонъ рече чь҆со ради вꙑ не жь҆рете пиѡ̑ниѥ піѡ̑нии рече ꙗ҅ко крь҆стиꙗ҅ни ѥ҅смъ лепидъ рече ꙗ҅ко коѥ҅го б꙯а чь҆тете піѡ̑нии҆ рече сътворьшааго небо и҅ ꙁемьѭ̑ и҅ море и҅ вь҆се ѥ҅же вь н҄ихъ лепидъ рече распꙙтꙑи҅ же о̑убо кто ѥ҅стъ пиѡ̑нии рече ѥ҅гоже посъла б꙯ъ на съпасениѥ мира кнꙙꙁ сꙙ и҅ лепидонъ ѥ҅го начꙙ клꙙти піѡ̑ниї же вь҆ꙁь҆пи богъ вѣренъ и҅ не постꙑдите сꙙ правдѫ почь҆тѣте и҅же сѫтъ тъчни а҅кꙑ и҅ вꙑ поꙁнаи҅те ꙁакономъ вашимъ послѣдоуи҅те Насъ мѫчии҅те а҅кꙑ и҅ не покар҄ѣѭ̑ште сꙙ и вꙑ не покарѣѥ҅те сꙙ мѫчити повелѣно вꙑ ѥ҅стъ а҅ не ноудити и҅ к н҄емоу роуфинъ кто прѣдъстоѧ въ риторь҆стѣи хꙑтрости сии рече стани пиѡ̑ніѥ не величаи҅ сꙙ о҅нъ же к н҄емоу то ли ти сѫ риторъства то ли сѫтъ твоѧ кн҄игꙑ тѣхъ сократъ о҅тъ аѳинеи не пострада то и҅ ли сократъ и҅ а҅ристидъ и҅ а҅наѯархъ и҅ прочии҆ величаа҅хѫ сꙙ и҅мже и҅ философиѭ̑ и҅ правꙿдѫ и҅ тръпѣниѥ любьꙗ҅хѫ ѥ҅динъ же нѣкꙑи въ санѣ и҅ славѣ мирь҆стѣи҆ сꙑ рече не кличи піѡ̑ниѥ пиѡ̑нии рече не ноуди нъ крадѫ раждъꙁи и҅ сами вь҆ н҄ѫ вь҆лѣꙁемъ терентии҅ же кꙿто о҅тъ народа въскрича вѣсте ꙗ҅ко си ї и҅нѣхъ поваждаѥ҅тꙿ да не жь҆рѫтъ да о̑уже о̑убо вѣнь҆ца въꙁложишꙙ на нꙗ о҅на же растръꙁавъша о҅тъметаꙿста димосии҅ же стоꙗаше дръжꙙ коумирь жрътвънꙑи҆ не же съмѣа҅ше къ комоу блиꙁъ пристѫпити нъ самъ прѣдъ вь҆сѣми димѡ̑сии и҅ꙁѣ о҅тъ н҄его кричꙙштема же и҅ма крь҆стиꙗ҅на ѥ҅свѣ не о҅брѣтъше что и҅матъ сътворити пакꙑ вь҆ темницѫ ведошꙙ и народъ рѫгааше сꙙ и҅ ꙁао̑ушаꙿхѫ и҆ и҅ къ савинии кꙿто глаголааше ти въ о҅тьчинѫ своѭ̑ не можааше о̑умрѣти о҅на же рече кто ѥ҅стъ о҅ть҆чина моꙗ а҅ꙁъ пио҅нова сестра ѥ҅смъ а҅склипиа҅ди же къ піѡ̑нию̑ рече не бои҅ши ли сꙙ мене о҅ семъ и҅ тако вь҆ведена бꙑста вь҆ темницѫ вълаꙁꙙштоу же піѡ̑нию̑ вь҆ темницѫ ѥ҅динъ о҅тꙿ вои҅нъ о̑удари и по главѣ велꙿми ꙗ҅коже врѣдити ѥ҅го ҅Онъ же помль҆ча рѫцѣ же о̑ударьшоуо̑умоу ѥ҅го и҅ ребра о҅бꙙтришꙙ сꙙ ꙗ҅коже ѥ҅два ѥ҅моу о҅тъдꙑхати вълѣꙁъша же вь҆ темницѫ славь҆ꙗ҅ста б꙯а ꙗ҅ко прѣбꙑста въ и҅мꙙ христово беꙁ врѣда и҅ не похвали сꙙ о҅ н҄ею̑ врагъ и҅ прѣбꙑста въ пѣснехъ и҅ молитвахъ о̑утврь҆ждаѭ̑шта себе Потом же приде а҅нѳупатъ въ ꙁмурь҆нии и҅ приведенъ бꙑвъ піѡ̑нии҆ сѣдшоу а҅нтупатоу на сѫдишти въпрашати и начꙙ что сꙙ нарицаѥ҅ши о҅тъвѣшта піѡ̑ниї нарицаѭ̑ сꙙ а҅нѳупатъ же глагола жь҆реши ли о҅тъвѣшта ни а҅нѳупатъ въпраша кѫѭ̑ вѣрѫ и҅маши о҅тъвѣшта съборънꙑѧ црь҆кве преꙁвутеръ ѥ҅смъ а҅нѳупатъ рече тꙑ ли ѥ҅си о̑учител҄ь и҅мъ о҅тъвѣшта е҅и҆ рече а҅нѳупатъ боуѥ҅сти о̑учител҄ь ѥ҅си о҅тъвѣшта піѡ̑нии бж꙯ии҆ вѣрѣ ѥ҅смъ и҅ вѣроуѭ къ господоу сътворь҆шоуо̑умоу вь҆са а҅нѳупатъ рече жьри о҅тъвѣшта ни къ богоу боголѣпьно вѣровати нао̑учихъ сꙙ о҅нъ же глагола вь҆си богꙑ чтемъ и҅ небо и҅ сѫштꙙѧ на небеси богꙑ что на въꙁдоухъ вьꙁираѥ҅ши ꙁь҆ри ѥ҅моу о҅тъвѣшта не на въꙁдоухъ вь҆ꙁираѭ̑ нъ къ сътворь҆шоуоумоу въꙁдоуха и҅ небо и҅ сѫштꙙѧ на небеси а҅нѳупатъ рече рь҆ци кꙿто сътвори о҅тъвѣшта не достои҅но ѥ҅стъ решти а҅нѳупатъ рече богъ о̑убо и҅же ѥ҅стъ ꙁеусъ и҅же ѥ҅стъ на небеси цр꙯ь бо ѥ҅стъ вьсѣмъ богомъ млъчꙙштоу же піѡ̑ниу и҅ о҅бѣшеноу бꙑвшоу рѣшꙙ жь҆ри о҅тъвѣшта ни пакꙑ мѫчівъше и҆ ногътьми рѣшꙙ покаи҅ сꙙ о҅тъвѣшта нѣсмъ о҅боуꙗ҅лъ нъ живааго бога боѭ̑ сꙙ а҅нѳупатъ и҅ и҅ни мноꙁи жръшꙙ и҅ живи сѫтъ и҅ съмꙑслꙙтъ о҅тъвѣшта не жь҆рѫ а҅нѳупатъ рече чꙿто сꙙ тъштиши на съмрь҆ть҆ пио҅ниї рече не тъштѫ сꙙ на съмрь҆ть҆ нъ на жиꙁнь҆ а҅нѳупатъ рече не велико чоудо твориши тъштꙙ сꙙ на сь҆мрь҆ть нъ ѥ҅лꙿма о̑убо тъштиши сꙙ на съмрь҆ть҆ живъ да и҅ꙁгориши и҅ въписашꙙ вь҆ пинак҄идꙑ роумъскꙑ піѡ̑нии҆ и҅сповѣдавꙑи҅ сꙙ самъ крь҆стиꙗ҅нъ живоу и҅ꙁгорѣти повелѣхомъ шедъшоу же ѥ҅моу на сѫдилиште съ тъштаниѥ҅мъ и҅ пришедъшоу коментарисию̑ самъ сꙙ съвлѣче таче раꙁоумѣвъ прѣчистꙑи лѣпотѫ тѣла своѥ҅го многꙑ радости и҅спль҆ни сꙙ вь҆ꙁьрѣвъ же на небо и҅ хвалѫ въꙁдавъ богоу и҅же тако ѥ҅го съблюдъша прострѣ сꙙ самъ на дрѣво и҅ прѣда сꙙ вои҅ноу пригвоꙁдити сꙙ пригвожденоу же ѥ҅моу бꙑвъшꙋ пакꙑ димѡ̑сии҅ рече покаи҅ сꙙ и҅ о҅тънь҆мемъ гвоꙁдиѧ о҅тъвѣшта же о҅нъ чоухъ ꙗ҅ко ничꙿтоже сѫтъ тѣмже тъштѫ сꙙ да абиѥ вь҆станѫ о҅бличаѧ ѥ҅же и҅ꙁꙿ мрътвꙑи҅хъ вьскръсениѥ поставишꙙ о̑убо ѥ҅го на дрѣвѣ таче по томъ и҅ пресвутера коѥ҅го митродора вѣрꙑ марк҄іа҅ньскꙑѧ лоучи же сꙙ піѡ̑ниꙗ поставіти о҅ деснѫѭ̑ митродора же о҅ лѣвѫѭ̑ и҅ о҅ба ꙁь҆рѣста на въстокъ принесеномъ же бꙑвъшемъ дръвомъ и҅ крѫгомъ гладъше пио҅ниї ꙁатвори о҅чи ꙗ҅коже народоу мнѣти і и҅ꙁдъша о҅нъ же о҅ таи҅нъихъ мольбѫ творꙙ пришъдъ же на конецъ молитвѣ проꙁь҆рѣ ѥ҅ште же пламени великоу сѫштоу веселъ лицемъ послѣжде рекшоу а҅минъ и҅ рекъ господоу прии҅ми моѭ̑ доушѫ а҅кꙑ о҅търигаѧ тихо и҅ беꙁ болѣꙁни и҅ꙁдъхнѫ и҅ прѣда доухъ свои господоу вь҆сѫ крьвь вьсѫ доушѫ неправь҆дьнѣ о҅сѫжденѣ бꙑвъши о҅бѣштавъшоу же сꙙ съхранити тако житиѥ живъ блаженꙑи пио҅нии непорочьно неи҅сть҆лѣнно присно о̑ума и҅мꙑ своѥго простръта къ богоу вьседръжителю и҅ къ ходатаю̑ бо꙯у и҅ чловѣкомъ и҅соуса хръста бога нашего такомоу же и҅ достои҅нъ бꙑстъ коньцоу и҅ великааго подвига побѣдивъ прои҅де тѣснꙑи҅мі двь҆рь҆ми на широкъ и҅ великъ свѣтъ наꙁнамена же сꙙ ѥ҅моу вѣньцъ по тѣлоу по о҅гн҄и бо тако ѥ҅го видѣхомъ приходивъше ꙗ҅коже тѣло ю̑но страсть҆никоу и҅ꙁглаждено и҅ о̑уши ѥ҅моу свѣтьлѣ бꙑста брада же ѥ҅моу а҅кꙑ топрьво брадѣѭ̑штꙋ свьтѣа҅ше сꙙ и҅ лице ѥ҅моу пакꙑ свѣтъло и҅ благодѣть҆ чоудъна ꙗ҅коже крь҆стіꙗ҅номъ о̑утврь҆дити сꙙ паче вѣроѭ̑ невѣрь҆нии҅ же въꙁбоꙗ҅въше сꙙ и҅ сьвѣдиѭ̑ и҅мѫште въ страсѣ о҅тити мѫченъ же бꙑстъ ст꙯ꙑи҆ пиѡ̑нии мѣсꙙца марта в꙯ї дьнь҆ сѫбота часъ ї꙯ при нанѣ цр꙯и о҅ насъ же цр꙯ъствоуѭ̑штоу господоу нашемꙋ ї꙯с христосоу ѥ҅моуже слава и҅ дръжава вь вѣкꙑ вѣкомъ а҅мин житіѥ прдбнаго и бг҃оноснаго ѿц҃а нш҃ег ігꙋмена сергїѧ чюдотвор꙽ца списано бысть ѿ премдрѣішаг епиѳанїѧ Предислѡвие слава бг҃ꙋ о всемъ і всѧческих ради о них꙽же всегда прославѧет сѧ великое і трист҃ое имѧ еж і прсно прославлѧемо есть слава бг҃ꙋ вышнем иже въ троцы славимомꙋ еже есть ѹпованїе наше свѣт и живот нашь в негож вѣрꙋем в он же крстихом сѧ о нем꙽ же живемъ і движем сѧ і есмы слава показавшемꙋ намъ житїе мꙋжа ст҃а і старца дх҃овна вѣсть бо г҃ь славити славѧщаѧ ег и блгсвѧти бл҃гословѧщаѧ ег еже и прсно прославлѧет своѧ ѹгоднїки славѧщаѧ его житїем чистым и б҃гоѹгодным і добродѣтел꙽ным бл҃годарим б҃га за премногꙋю его блгсть бывшꙋю на насъ ꙗкоже бывшꙋю на насъ ꙗкоже рече апслъ блгдть бг҃ꙋ о неизреченнѣм ег дарѣ паче же нн҃ѣ долъжни ес꙽мы бл҃годарити бг҃а о всемъ еж дарова нам такова старца ст҃а гл҃ю же г҃дина прпдбнаго сер꙽гїѧ в земли нашеи рꙋстѣи і в странѣ нашеи полꙋнощнеи во дн҃и нш҃а в послѣднѧа времена и лѣта гробъ его ѹ насъ і пред нами есть к немꙋ же вѣрою повсегда притѣкающе велико ѹтѣшенїе д҃шамъ нашимъ прїемлем꙽ и ѿ сего ѕѣло пользꙋемъ сѧ да по истиннѣ велико то и ес намъ ѿ б҃га дарованїе дарова сѧ дивлю же сѧ о сем како толико лѣтъ минꙋло а жітїе ег не писано о семъ съжалих꙽ сѧ ѕѣло како ѹбо таковыи старецъ пречюдныи і предобрыи ѿнелѣже престави сѧ к ѕ҃ лѣт преиде никтоже не дръзнѧше писати о немъ ни дальнїи ни ближнїи ни большїи ни меньшїи бол꙽шїе ѹбо ꙗко не изволѧхꙋ а мешї ꙗко не смѣѧхꙋ по лѣте ѹбо единемъ или по двою по преставленїи старцеве азъ окаꙗн꙽ныи вседръзыи дръз꙽нꙋхъ на сїе воз꙽дохнꙋвъ к꙽ б҃гꙋ і старца прїзвахъ на молитвꙋ начахъ по дробнꙋ мало нѣчто писати ѿ житїѧ старцева и к себѣ в таинѣ гл҃ѧ азъ не хватаю ни пред ким꙽ же но себѣ пишꙋ а запаса ради і памѧти ради и пользы ради имѣѧх же ѹ себе за к҃ лѣтъ приготованы таковаго списанїѧ свитъки в ніх꙽же бѣахꙋ написаны нѣкїѧ главиз꙽ны же о житїи стар꙽цевѣ памѧти ради ова ѹбо въ свитцѣхъ ова же въ тетратѣхъ аще и не по рѧдꙋ но преднѧа назад꙽ а заднѧа на преді и сице ожидающꙋ ми в꙽ таковаѧ времена и лѣта и жадающꙋ ми того да бы кто паче мене и разꙋмнѣе мене описалъ ꙗко да и азъ шед поклоню с емꙋ да и мене поѹчитъ и вразꙋмит но распытавъ и ѹвѣдавъ извѣстно ꙗко никтоже нигдѣже рече сѧ не пїсаше о нем и се ѹбо едга воспомѧнꙋ или ѹслышꙋ помышлѧю і раз꙽мышлѧю како тихое и чюдное і добродѣтел꙽ное жітїе его пребысть без писанїѧ по многа времена пребых ѹбо нѣколико лѣтъ аки бездѣлен в размышленїи недоѹмѣнїемъ погрꙋжаѧ сѧ и печалїю оскорблѧемъ и ѹмомъ ѹдивлѧа сѧ і желанїемъ побѣждаꙗ с и наиде ми желаніе несыто еж како і коимъ образом начати писати аки ѿ многа мало еже о жітїи прпдобнаго старца і обрѣтох нѣкїѧ старца премдры во ѿвѣтех раз꙽сꙋдны и разꙋмны і вопросих ѧ о немъ ꙗко да препокоѧт мое желанїе і рѣх има аще достоит писати сѧ они ж ѿвѣщав꙽ше рекошѧ ꙗкоже нелѣпо і не подобает жітїѧ нечестивых пытати сіце не подобает житїа с҃тых мꙋж оставлѧти і не писати і млъчанїю предати и в забыт положити аще бо мꙋжа ст҃а житїе списано бꙋдетъ то ѿ тог пльза велика ес і ѹтѣшенїе вкꙋпѣ списателем сказателемъ послꙋшателемъ аще ли же стар꙽ца ст҃а жітїе не пісано бꙋдетъ а самовидцы и памѧтꙋхи его аще преставили сѧ бꙋдꙋт то каѧ потреба толикꙋю і таковꙋю пользꙋ в забытїи положити і аки глꙋбинѣ мол꙽чанию предати аще не пісано бꙋдет жітїе его то по чемꙋ вѣдати не знавшиим꙽ і не вѣдавшим его каковъ был꙽ іли ѿкꙋдꙋ бѣ како роді сѧ и како воз꙽расте і како постриже сѧ і како воз꙽дръжа сѧ і како пожїве і каковъ имѣ конецъ житїю аще ли бꙋдетъ писано і сїе нѣкто слышавъ поревнꙋет в꙽ слѣд житїѧ его ходити и ѿ сего прїимет пользꙋ пишетъ же великїи василїе бꙋди ревні право живꙋщимъ и сихъ житїе и дѣꙗнїе пиши на срдцы своемъ виждь ꙗко велїтъ житїѧ ст҃ыхъ писати не токмо на хар꙽тїахъ но и на своемъ срдце пол꙽зы ради а не скрывати и ни таити таина бо ц҃рева лѣпо есть таити а дѣла бж҃їѧ проповѣдати добро есть и полез꙽но и ѿтолѣ нꙋж꙽да ми бысть распытовати і вопрошати древних старцовъ прилѣжно свѣдꙋщихъ во истин꙽нꙋ извѣс꙽тно ѡ житїи его ꙗкоже с҃тое гл҃ет писанїе въпроси ѿц҃а твоего воз꙽вѣстіт тебѣ и стар꙽ца твоѧ рекꙋтъ тебѣ елико слышах и разꙋмѣхъ ѿц҃ы мои повѣдаша ми елика ѿ старецъ слышахъ и елика своима оч҃има видѣхъ і елика ѿ самаго ѹстъ слышѧх і елика ѹвѣдах ѿ иже въ слѣдъ его ходившаго времѧ немало і воз꙽лїѧвшаго водꙋ на рꙋцѣ его и елика дрꙋгаѧ нѣкаѧ слышѧхом и ѿ его старѣишаг брата стефана быв꙽шаго по плоти ѿц҃а ѳеодорꙋ архиепскопꙋ ростовъскомѹ ѡва же ѿ инѣх старцев древнихъ достовѣрных бывших самовидцевъ родс꙽твꙋ ег і вос꙽питанїю і книговыченїю воз꙽растꙋ ег і юности даж и до пострїженїѧ его дрꙋзїи же старцы самовидцы сꙋще і свѣдтели нелож꙽нїи пос꙽тризанїю его и начаткꙋ пꙋстынножітелствꙋ его і поставленїю ег еже на игꙋменс꙽тво и по рѧдꙋ прочимъ прочїи воз꙽вѣстітели і сказатели бывахꙋ ино къ множствꙋ трꙋдов꙽ стар꙽чих и къ великимъ ісправленїемъ его взираѧ аки без꙽гласенъ і бездѣден в꙽ недѡумѣнїи ѿ ѹжасти бываѧ не обрѣтаѧ словесъ потребных подобных дѣанїю его како могꙋ азъ бѣдныи в нн҃ѣшнее времѧ сер꙽гїево все по рѧдꙋ житїе испїсати и многаѧ исправленїѧ ег і неисчетныѧ трꙋды его сказати ѿкꙋдꙋ ли начнꙋ ѧже по достоинствꙋ дѣанїѧ того и под꙽виги послꙋшателемъ слышаны всѧ сотворити или что подобаетъ первїе воспомѧнꙋти или котораѧ довлѣетъ бесѣда к꙽ похваленїемъ его ѿкꙋдꙋ ли прио꙽брѧщꙋ хитрость да возможно бꙋдетъ к꙽ таковомꙋ сказанїю како ѹбо таковꙋю и толикꙋю і не ѹдобъ исповѣдимꙋю повѣмъ повѣсть не вѣде елма ж чрезъ есть нашꙋ силꙋ творимое ꙗкож немощно есть малѣ в лодїи велико и тѧжко бремѧ налагаемо понести сице и превос꙽ходитъ нашꙋ немощь и ѹмъ подлежащаѧ бесѣда аще бо и побѣждаетъ нашꙋ хꙋдостъ но ѡбаче молим сѧ всемлстивомꙋ і всесилномꙋ б҃гꙋ і пречістеи его мт҃ре ꙗко да ѹразꙋмитъ и помилꙋетъ мене грꙋбаго і неразꙋмнаго ꙗко да подастъ ми слово во ѿвръзенїе ѹстъ моихъ не моего ради гл҃юща недостоин꙽ства но мл҃твъ ради ст҃ыхъ старецъ і самого того призываю сер꙽гїа на помощь и съосѣнѧющꙋю его блгдть дх҃овнꙋю ꙗко да поспѣш꙽никъ ми бꙋдетъ и словꙋ с꙽пособникъ еще же и его стадо бг҃озванное бл҃го собранїе соборъ чстныхъ старецъ к нимъ же смиренїемъ припадаю и самѣхъ тѣхъ подножїю касаю сѧ и на моленїе призываю и принꙋждаю ѕѣло бо тѣх мл҃твъ повсегда требꙋю паче же н҃нѣ внегда сїѧ начинающꙋ ми начинанїе и ко е еже ѹстремих̾ сѧ сказанїѧ повѣсти і да никтоже ми зазїратель на сїе дерзающꙋ бꙋдет ни бо аз꙽ сам возможне имам꙽ или доволен к таковомꙋ начинанию аще не любовь и молитва преподѡбнаго того стар꙽ца привлачитъ и томитъ мои помыслъ и принѹжаетъ глаголати же и писати достоитъ же ꙗс꙽нѣе рещи ꙗко аще ми бы мощъно было по моемꙋ недостоинъс꙽твꙋ то подобаше ми ѿтинѹдъ со с꙽трахомъ ѹдобь молъчѧти и на ѹстѣхъ своих перъстъ положити с꙽вѣдꙋщѹ свою немощь а не из꙽носити ѿ ѹстъ гл҃ъ еже не по подобию ниже прѡдеръзати на сицевѡе начинание еже ч꙽резъ свое достѡꙗние но ѡбаче печѧль прїатъ мѧ и жалѡсть поꙗтъ мѧ толика и такова велика свѧта стар꙽ца преслѡвѹщѧ и мнѡгослѡвꙋща житїе егѡ въсюдоѵ ѡбъносимо и по дальнимъ с꙽транамъ и по градѡмъ мꙋжа ꙗвлен꙽на і именита всѣмъ того исповѣдающимъ и за толико лѣтъ житїе ѡставлен꙽но и не ѡписан꙽но бѧше непъщевахъ сїѧ молъчанїю предати ꙗко въ глꙋбинѣ забъвенїѧ погрѹзити аще бо не писано бꙋдетъ стар꙽цево житїе не оставлено кꙋпъно безъ воспоминанїѧ тои се и ѹбо никакоже повъредитъ свѧтаго того старъца еже не пѡлѹчити емѹ ѡтъ насъ восъпоминанїѧ же и писаниѧ ихъже бо имена на небесѣхъ богъ написа сим꙽ никаꙗже потреба ѿ человѣкъ требовати писаниꙗ же і въспѡминаниѧ но мы сами ѿ сегѡ не пользꙋ не пользꙋем꙽ сѧ оставлѧюще толикꙋю и таковꙋю пол꙽зꙋ и того ради сїѧ всѧ собрав꙽ше начинаемъ писати ꙗко да и прочїи мниси ꙗже не сꙋть видали стар꙽ца да и тѣ проч꙽тꙋтъ и поревнꙋютъ стар꙽цеве добродѣтели і его житїю вѣрꙋютъ блж҃ени бо рече не видѣв꙽ше вѣроваша паки ж дрꙋгоицы дрꙋгаѧ печаль прїемлет мѧ и обдержитъ мѧ аще бо азъ не пишꙋ а ин никтоже не пишеть бою сѧ осꙋжнїѧ притъчи оного раба лѣниваго с꙽крывшаг талант и обленивъшаго сѧ онъ бо добрыи старецъ чюд꙽ныи стрстрпецъ вез꙽ лѣностї повсегда подвигомъ добрым подвизааше с и николиже облени сѧ мы же не токмо сами не подвизаем сѧ но и того готовых чюжих трꙋдовъ еже въ жїтїи его лѣнім сѧ возвѣстити писанїемъ послꙋшателем слышаны сїѧ сотворити н҃нѣ же аще б҃гъ подастъ хотѣлъ ѹбо бых писати ѿ самог ржства его и младеньс꙽тво и дѣтъс꙽тво і въ юности і во иночествѣ і во игꙋменс꙽твѣ и до самого преставленїѧ да не заб꙽вена бꙋдꙋтъ толикаѧ ис꙽правленїѧ его да не забыто бꙋдет житїе егѡ чистое и тихое и бл҃гоѹгодъное но бою сѧ ѹсꙋмнѧ сѧ прикоснꙋти сѧ повѣсти не смѣю и недоѹмѣю како бы сотворити первѣе начатокъ подпїсанїю ꙗко выше силы моеѧ дѣло бысть ꙗко немощен ес꙽мь и грꙋбъ и неразꙋмиченъ но ѡбаче надѣю сѧ на милосер꙽даго бг҃а и на ѹгоднїка его прпдбнаг стар꙽ца мл҃твꙋ і ѿ бг҃а прошꙋ млсти и бл҃годати і дара словꙋ и разꙋма і памѧт и аще бг҃ъ подастъ ми і вразꙋмит꙽ мѧ і наставитъ мѧ своего си раба неключімаг не ѿчаю бо сѧ млсти его бл҃гїѧ и блгдти его слад꙽кїѧ творитъ бо елико хощетъ и можетъ могїи даровати слѣпым проз꙽рѣнїе хромымъ хоженїе глꙋхимъ слышанїе нѣмымъ проглаголанїе сице можетъ і мое омраченїе просвѣтити і мое неразꙋмїе вразꙋмити і моемꙋ неѹмѣнїю ѹмѣнїе подати да оѵбо ѡ имени г҃а нашег іс҃ х҃а рек꙽шого без꙽ мене не можете творити ничтоже ищите і обрѧщите просите і прїимете сего г҃а бг҃а сп҃са помощнїка на помощь призываю тои бо есть бг҃ъ нашь великодатель и бл҃гих податель и богатых даровъ дародатель премꙋдрости наставнїкъ и смыслꙋ давецъ несмысленымъ казатель ѹчаи человѣка разꙋмꙋ даѧ ѹмѣнїе неѹмѣющимъ даѧ молитвꙋ молѧщемꙋ сѧ даѧи просѧщемꙋ мꙋдрость и разꙋмъ даѧи всѧко даѧнїе благо даѧи даръ на пол꙽зꙋ просѧщимъ даѧи незлобивымъ коварс꙽тво и отрокꙋ юнꙋ чювъс꙽тво и смыс꙽лъ иже сказанїе словесъ его просвѣщает и разꙋмъ даетъ младен꙽цем до з꙽дѣ ѹбо ѡкон꙽чав꙽ше предсловїе и тако бг҃а помѧнꙋв꙽ше и на помощь приз꙽вавше его добро бо есть о бз҃ѣ начати ї о бз҃ѣ кон꙽чати и къ бж҃їимъ рабомъ бесѣдовати о бж҃їи ѹгодницѣ повѣсть чинити нач꙽нем же ѹже основꙋ слова имем꙽ сѧ по бесѣдꙋ еже положити начало повести і тако проче житїе стар꙽цево о б꙽зѣ начинаемъ писати сице начало житию прпдбнаг и бг҃оноснаг ѡтц҃а нш҃ег сер꙽гїѧ ігѹмена радонежскаг блгсви ѡтч҃е сеи преподобныи ѿц҃ъ нашь сер꙽гїе роді с ѿ родителѧ добрород꙽нꙋ и бл҃говѣрнꙋ ѿ оц҃а нарицаемаг киріла і ѿ мт҃ре именем мр҃їѧ иже бѧста б҃жїи ѹгоднїцы правдиви пред бг҃ом и чл҃ки і всѧческїми добродѣтелми ісплънени же і ѹкрашени ꙗкоже бг҃ъ любит не попꙋсти бо бг҃ъ иже таковомꙋ дѣтїщꙋ восїѧти хотѧщꙋ да родит сѧ ѿ родители неправеднꙋ но преже проѹготова бг҃ъ и ѹстроилъ таковаѧ првдна родителѧ его и потом ѿ нею своего си произведе ѹгоднїка ѡ прехвал꙽наѧ вресто ѡ предобраѧ сꙋпрꙋга иже таковомꙋ дѣтищꙋ родителѧ быста прежде же подобаше поч꙽тіти і похвалити родителеи его да ѿ сего ꙗко нѣкое приложенїе похвалы и почести емꙋ бꙋдетъ понеже лѣпо бѧше емꙋ ѿ бг҃а даровати сѧ многимъ людемъ на ѹспѣх на сп҃сенїе же и на ползꙋ и тог ради не бѣ лѣпо такомꙋ дѣтищꙋ ѿ неправедных родити сѧ родителеи ниже иным сирѣчь неправедным родителемъ таковаг не бѣ лѣпо родіти дѣтища но ток꙽мо тѣмъ единѣм꙽ ѿ бг҃а дарова сѧ еж и прилꙋчи сѧ паче і сніде сѧ добро къ добрꙋ и лꙋч꙽шее къ лꙋчьшемꙋ и бысть же и чюдо нѣкое преж рожденїѧ егѡ прилꙋчи сѧ нѣчто сицево егоже не достоитъ мол꙽чанию предати еще бо емꙋ во ѹтробе матерне носімꙋ во единъ ѿ дн҃ии дневи сꙋщꙋ недѣли приде мати его в꙽ цр҃ковь по обычаю во времѧ егда ст҃ꙋю поютъ литоргїю і стоѧще с꙽ прочими женами в꙽ притворе і внегда хотѧхꙋ начати чести ст҃ое еѵаг҃лїе людем мол꙽чащимъ тогда абїе внезапꙋ младенецъ начат вопити во ѹтробе мт҃ернѣ ꙗкоже и многимъ ѿ таковаго проглашенїѧ ѹжас꙽нꙋти сѧ о преславнѣм чюдеси бывающем о младенцы сем паки же едга преж начинанїѧ еже пѣти херꙋвимскꙋю пѣснь рек꙽ше иже херꙋвим тогда внезаапꙋ младенецъ гласомъ нача вельми верещати во ѹтробе вторицею паче перваго ꙗко і во всю цр҃ковь изыде глас его ꙗко і самои матери его ѹжас꙽ши сѧ стоѧти і сꙋщимъ женам стоѧщимъ тꙋ і недомыс꙽лѧщим сѧ в себѣ гл҃ющимъ что ѹбо бꙋдет о младен꙽цы семъ внегда же іерѣи воз꙽гласи вонмѣм ст҃аѧ ст҃ымъ тогда паки младенецъ третицею вельми возопи мт҃и же его мало не паде на землю ѿ многа страха и трепетомъ великимъ одер꙽жима сꙋщи і ѹжас꙽ши сѧ нача в꙽ себѣ плакати прочаѧ же вѣрныѧ оны жены пристꙋпльши к неи начашѧ вопрошати ю гл҃ющы імаши ли в꙽ пазꙋсѣ младенца пеленами повита егоже гласъ младен꙽ческїи слышахомъ во всеи цр҃кви верещающе она же в недоѹмѣніи ѿ многа плача не можаше к нимъ ни провѣщати но в꙽малѣ ѿвѣща имъ пытаите рече инде аз꙽ бо не имамъ они же вопрошашѧ пытающе промежи собою і поискавъше і не обрѣтошѧ паки обратишѧ сѧ к неи глю҃ще мы во всеи цркви поискавъше и не обрѣтохом младен꙽ца да кыи то ес младенецъ иже гласом проверещавыи мати же ег не могꙋще ѹтаити бываемаг і испытаемаг ѿвѣща к ним азъ младенца в꙽ пазꙋсѣ не имамъ ꙗкоже мніте вы имѣю же въ ѹтробѣ еще до времени нерожна сїи провоз꙽гласилъ есть жены же рѣша к неи да како дастъ сѧ гласъ преже рожденїѧ младенцꙋ въ ѹтробе сꙋщꙋ она же рече азъ ѡ семъ и сама ѹдивлѧю сѧ и всѧ есмь въ страсѣ трепещѹ невѣдѹщи бываемаго жены же воздохнѹвъше и бьюще в перси своѧ возъвращахѹ сѧ кааждо на свое мѣсто токмо к себѣ глаголющи что ѹбо бѹдетъ отроча се и ꙗже о немъ волѧ гн҃ѧ да бѹдетъ мꙋжїе же въ црк҃ви сїѧ всѧ слышав꙽ши и видѣв꙽ши стоꙗхѹ з꙽ безмолвїемъ ѹжасни дондеже іерѣи ст҃ѹю совер꙽шили литѹргїю и съвьлече сѧ ризъ своихъ и распꙋсти люди и разыдоша сѧ кїиждо во своѧ си и бысть страх на всѣх слышащих сиѧ марїѧ же мт҃и его ѿ дн҃е того ѿнележе быс знаменїе таковое и проѧвленїе ѿтолѣ ѹбо пребываше до времене рѡженїѧ его и младенца во ѹтробѣ носѧщи ꙗк нѣкое сокровище многоцѣнное и ꙗко драгїи камень и ꙗко чюдныи бисеръ и ꙗк сосѹд из꙽бранъ и егда в себѣ сего носѧше и сим непразднѣ сѹщи еи тогда сама соблюдаше сѧ ѿ всѧкїѧ ск꙽верны и ѿ всѧкїѧ нечистоты постом огражаѧ сѧ и всѧкїѧ пища толъстыѧ ошаѧв с꙽ѧ и ѿ мѧс и ѿ млека и рыбъ не ѧдѧше хлѣбом точїю и зелїем и водою питаше сѧ и ѿ пїѧньс꙽тва ѿтинꙋд воздръжаше сѧ но в꙽ мѣсто питїѧ всѧкого водꙋ единꙋ точїю и то по ѡскѹдꙋ испиваше на часте же в таинѣ на единѣ со воз꙽дыханїем и со слезами молѧше сѧ къ бг҃ѹ гл҃ѧ г҃и спси мѧ соблюди мѧ ѹбогѹю си рабѹ свою и сего младенца носимаго во ѹтробе моеи сп҃си и сохрани ты бо еси хранѧи младенца г҃ь и волѧ твоѧ да бѹдет ги и бѹди имѧ твое блсвено во вѣки вѣком аминь и сице творѧ пребываше даже и до самого рожденїѧ его велми ж прилежаше паче всего постѹ и мл҃твѣ ꙗко и самое то зачатїе и ржство полно бѣ поста и мл҃твы бѧше бо и та добродѣтелна сѹщи и ѕело боѧщи сѧ бг҃а ꙗко и преже роженїѧ его ѹвѣдавъши и разѹмѣв꙽ши ꙗже о немъ таковое знаменїе и проѧвленїе и ѹдивленїе и совѣщаша с мѹжем своимъ глѧ ꙗко аще бѹдет ражаемое мѹжескъ полъ обѣщаеве сѧ принести его въ цр҃ковь и дати его блгдтлю всѣх бг҃ѹ ꙗкоже и быс ѡле вѣры добрїѧ ѡ теплоты бл҃ги ꙗко и преже рожес꙽тва его ѡбѣщаста сѧ привести его и вдати бл҃гих подателю бг҃ѹ ꙗкоже древле анна пррочица мт҃и самоилѧ пррока егда же исполниша сѧ д҃нїе родити еи и роди младенца своего и ѕело непечално ржство прїим꙽ши родтели же его призваста к себѣ ѹжики своѧ и дрѹги и сꙋсѣди и возвеселиша сѧ славѧще и бл҃годарѧще бг҃а дав꙽шаго има таковыи дѣтищь по роженїи же его внегда и пеленами повито быс отроча нѹжа всѧко бѧше еже и к сосцѹ принести да внегда аще слꙋчаше сѧ мт҃ри его пищѹ нѣкѹю в꙽кѹсит еже ѿ мѧсъ и тою насыщенѣ быти и полнѣ ѹтробе еѧ тогда же никакоже младенецъ сосцѹ касаше сѧ и сїе слѹчаше сѧ не единою бывати но ѡвогда дн҃ь ѡвогда два младенцꙋ не напитати сѧ иже ѿтинѹд о семъ ѹжасъ вкѹпѣ и скорбь обдеръжаше рожешѹю и сродникы еѧ и едва разѹмѣша ꙗко не хощет младенецъ еже ѿ мѧс питаемѣ питателнице его быти тѣм млеком напаати сѧ но точїю ѿ поста еи не раздрѣшати сѧ и ѹже ѿтодѣ пища мт҃рнѧ воздержанїе и постъ бѧше и ѿтолѣ младенецъ повсегда по ѡбычаю питаемъ бываше и исполниша сѧ дн҃їе обѣщанїю мт҃ри его ꙗко бысть по дн҃ех шестих седмицъ еже ес четверодесѧтныи дн҃ь по ржствѣ его родители же его принесоста младенецъ въ цр҃ковь бж҃їю воздающе ꙗко ж и прїꙗста ꙗкоже ѡбѣщаста сѧ воздати его бг҃ѹ дав꙽шемѹ его кѹпно же іерееви повелѣвающа ꙗко крщ҃енїем бжственым совершити и иереи же огласивъ его и мнѡго млт҃вовавъ над нимъ и с радѡстїю дх҃овною и со тщанїемъ крсти его во имѧ ѿц҃а и сн҃а и ст҃го дх҃а варфоломѣѧ во ст҃ѣмъ крщ҃енїи нарекъ того имѧ возвед же его абїе ѿ кѹпѣлныѧ воды крщ҃енїѧ блгдть прїим꙽ши богатно ст҃го дх҃а и провидѣвъ дх҃омъ бж҃ественым и проразѹмѣ сосѹдѹ из꙽браннѹ быти младеньцꙋ ѡтц҃ъ же его и мт҃и разѹм имѹща ст҃го писанїѧ не хѹдѣ и та повѣдаста іереови како носим сын во ѹтробе мт҃рни въ цр҃кви три краты провоз꙽гласи что ѹбѡ бѹдет сїе мы не вѣмы іерѣи ж именем михаилъ разсѹденъ сыи книгам повѣдаше има ѿ бжственаго писанїѧ ѿ обою закона ветхаго и новаго сказа гл҃ѧ дв҃дꙋ во псалтирѣ рекшѹ ꙗко не содѣланное мое видѣста очи твои и самъ г҃ь ст҃ыми своими ѹсты ѹчн҃ком си рече вы же ꙗкѡ искони со мною есте тамо в꙽ ветхом законѣ иеремѣѧ проркъ во чреве мт҃ерни ост҃и сѧ здѣ же в новѣмъ павелъ апслъ вопїѧше бг҃ъ ѿц҃ъ г҃а нашего іс҃ х҃а возвавыи мѧ изъ чрева мт҃ре моеѧ ꙗвити сн҃а своего во мнѣ да блг҃овѣстѹю въ с꙽транахъ и ина мнѡжаишаѧ ѿ ст҃ыхъ повѣдаема писанїѧ ѡ младенци же рече к꙽ родителемъ не скорбите о семъ но паче радꙋите сѧ и веселити сѧ ꙗко бѹдет сосѹдъ из꙽бранъ бг҃ѹ ѡбитель и слѹжитель ст҃ыѧ троца еже и бысть и тако блсвивъ отроча и родтелѧ его ѿпꙋсти ѧ въ дѡм ею потом꙽ же по времени малым минѹвъшим дн҃емъ о младенци паки чюдодѣиствоваше сѧ дрꙋгое нѣкое знаменїе с꙽транно нѣчто и незнаемо в꙽ средѹ бо и в пѧтокъ не прїимаше ни ѿ сосцꙋ ни ѿ млека кравьѧ но ѡтинѹд ошаати сѧ емѹ и не с꙽сати и не ѧдꙋщѹ пребывати емѹ в вес дн҃ь кромѣ ж среды и пѧтка въ прочаѧ дн҃и по ѡбычаю питаше сѧ аще ли бꙋдѧше въ средѹ и в꙽ пѧтокъ то ал꙽ченъ младенецъ пребываше се же ни единою ни дважды но и мнѡгажды прилѹчаше сѧ еже есть по всѧ среды и пѧт꙽кы бываше ѿ сего нѣким мнѧше сѧ ꙗко болно бѣ дѣтище о сем же ѹбо мт҃и его скорбѧщи сѣтоваше и съ дрꙋгими женами съ прочими кормителницами расматрѧюще бѣѧше мнѧше ꙗко ѿ кѣкїѧ болѣзни младенцѹ приключаше сѧ сїе бывати но ѡбаче обзирахѹ повсюдѹ младенца ꙗко нѣсть болно и ꙗко не обрѣташе сѧ в немъ ꙗвленыѧ или неꙗвленныѧ знаменїе болѣзни ни плакаше ни стонѧше ни дрѧхловаше но и лице и срдце и ѡчи весели и всѧческїи младенцѹ радос꙽тнѹ сѹщѹ ꙗко и рѹчицами играше тогда в꙽си видѧщи и позънаша и разѹмѣша ꙗко не болѣзни ради в꙽ пѧтокъ и въ средѹ младенецъ млека не приимаше но проꙗвленїе нѣкое прознаменаше сѧ ꙗко блгдть бж҃їѧ бѣ на нем еже проꙗвлѧше бѹдꙋщаго воз꙽дръжанїѧ образъ ꙗко нѣкогда въ грѧдꙋщаѧ времена и лѣта в꙽ пос꙽тномъ житїи просїѧти емѹ е и бы҃ дрѹгоицы же мт҃и его привожаше к немꙋ женѹ нѣкѹю доилицѹ имѹщꙋ млеко да бы его напитала младенец же не рачи прїѧти никакоже ѿ чюждїѧ матери питати сѧ но точїю ѿ своеѧ си рѡдительница и сїе видѣв꙽ше прихождахѹ к немѹ и дрꙋгїѧ жены тацы же и доилици тѣмъ подобно такоже творити ꙗкоже и первїе и тако пребыс своею токмо питаемъ мт҃рїю дондеже и ѿдоенъ быс се же сматрѧют нѣцїи ꙗко и се знаменїе бысть ꙗко да бы добра корене добраѧ лѣторасль нес꙽кверным млекомъ воспитанъ бывъ нам же мнит сѧ сице быти ꙗко сїи младенецъ изъ млада быс гв҃и рачитель иже в самои ѹтрѡбе и ѡ ѹтрѡбы мт҃ернѧ къ бг҃оразѹмїю прилѣпи сѧ иже ѿ самѣхъ пеленъ бг҃а позналъ и в꙽ правдꙋ ѹразѹмѣлъ иже в꙽ пеленах сыи в самои колыбѣли пощенїю навыкаше иже ѿ мт҃ри млекомъ питаем сыи вкѹпѣ с꙽ плотнымъ млекомъ воздержанїю ѹчаше сѧ иже по есс꙽твѹ младенецъ сыи но выше естес꙽тва постъ начинаше иже въ младенце чстотныи бысть въскоръмленикъ иже бл҃гочестїемъ паче нежели млекомъ воспитанъ бысть иже преж роженїѧ его изъбранъ бг҃ом и пронареченъ едга во ѹтробе мт҃рне носим трикраты въ цр҃кви провозгласи иже и слышащаѧ ѹдивлѧет дивити же сѧ паче семѹ подобает како младенецъ во ѹтробе не провереща кромѣ цр҃кви без народа или индѣ в таине на единѣ но токмо при народе ꙗко да мноѕи бѹдѹт слышателїе и свѣдѣтели семѹ истиньс꙽твѹ и паки како не по малѹ провозъгласи но во всю церковь ꙗко да во всю землю изыдет слово ѡ немъ егда сѹщеи родителнице его или на пирѹ или в нощи спѧще но въ цр҃кви паче же и на мл҃тве да мл҃твеникъ крѣпокъ бѹдет къ богѹ и како не провереща нѣ в коеи хлѣвинѣ или не в чисте мѣсте нѣкоем и ненарочите но паче въ црк҃ви стоѧщи на мѣсте чисте на мѣсте ст҃е идѣже подобает ст҃ыню гн҃ю совершити ꙗко да обрѧщет сѧ совершенаѧ ст҃ынѧ гн҃ѧ во страсѣ бж҃іи паки емѹ достоит чюдити сѧ что ради не провозъгласи единицею или дважды но паче третицею ꙗко да ꙗвит сѧ ѹчн҃къ ст҃ыѧ троца понеже ѹбо тричисленое число паче инѣхъ прочих числъ больши есть ѕѣло чтомо вездѣ бѡ троечисленое число всемꙋ добрꙋ начало и вина возвѣщенїю ꙗко же се Глаголю трижды г҃ь самѡила прорѡка возва трею каменїю пращею двдъ голїѧда порази трижды повелѣ возливати водѹ ильѧ на полѣна рекъ ѹтроите и ѹтроиша трижды тожде илїѧ дꙋнѹ на отрочища и воскр҃си его три дн҃и и три нощи иона проркъ в ките тридн҃евнова трїе отроцы в вавилонѣ пещъ огненꙋю ѹгасиша тричисленое же слышанїе ісаію проркѹ серафимовидцѹ егда на нб҃си слышаше сѧ емѹ пѣнїе агг҃льское трист҃ое вопїющихъ стъ стъ стъ г҃ь саваѡфъ трею же лѣт в꙽ведена быс въ цр҃ковь ст҃аѧ ст҃ых пречстаѧ дв҃а м҃ріѧ тридесѧти же лѣтъ х҃с крсти сѧ ѿ іѡанна во іерданѣ три же ѹченики х҃с постави на фаворѣ и преѡбрази сѧ предъ ними тридн҃евно же х҃с изъ мрт҃выхъ воскр҃се трикраты ж х҃с по воскр҃сенїи реч петре любиши ли мѧ что же извещаю по три числа а что ради не помѧнѹ бол꙽шаго и с꙽трашнаго еже есть тричисленое бжство треми ст҃ынѧми треми образы треми собьс꙽твы въ три лица едино бжство прест҃ыѧ троца ѿц҃а и сн҃а и ст҃го дх҃а триѹпостаснаго бжства едина сила едина власть едино г҃ьство лѣпо же бѧше и семѹ младенцꙋ трижды провоз꙽гласити во ѹтробе мт҃ерне сѹщꙋ преже роженїѧ прознаменѹѧ ѿ сего ꙗко бѹдет нѣкогда троичныи ѹчн҃къ еж и быс и многи приведет в разѹм и во ѹвѣдѣнїе бж҃їе ѹча словесныѧ овца вѣровати во ст҃ѹю троцꙋ единосѹщнѹю во едино бжство воле не ѹказанїе ли се бѹдетъ ꙗвѣ ꙗже о томъ послѣди бѹдѹщаѧ дивна и с꙽транна воле не знаменїе ли се есть истовое да покажет сѧ ꙗже о немъ да збѹдет сѧ дѣлесы чюдесными на послѣдокъ подобает꙽ бо видѣв꙽шим и слышав꙽шим перваѧ и вѣровати послѣдним ꙗко и преже роженїѧ его бг҃ъ прознаменалъ есть его не просто бо ни бездобь таковое знаменїе и ѹдивленїе быв꙽шее преднее но предпѹтїе ес послѣди бѹдꙋщим се же понѹдихом сѧ рещи ел꙽ма же чюдна мѹжа чюдно и житїе повѣдает сѧ лѣпо же здѣ помѧнѹти и древних ст҃ых иже в꙽ ветхом и новѣмъ законѣ восїѧвших и многих бо ст҃ых зачатїе и рожес꙽тво ѿкровенїем бжственым нѣкако ѿкровено быс мы бо не ѿ себе износим слово но ѿ ст҃ыхъ възимающи писанїи словеса и къ предлежащеи повѣсти повѣсть приѹподблѧюще воспомїнанїем сице и понеже иеремѣю прорка бг҃ъ во чреве мт҃ерни ост҃и и прежде рожденїѧ его провѣдыи ꙗко провидецъ бг҃ъ ꙗко быти емѹ прїѧтелищꙋ ст҃го дх҃а наполнѧет сего абїе бдг҃одати ѿ юнос꙽тна возраста исаіѧ же проркъ рече гл҃етъ г҃ь возвавыи мѧ изъ ѹтробы и ис꙽ чрева мт҃ре моеѧ из꙽бравъ пронарече мѧ ст҃ыи же великїи іѡаннъ проркъ прдтча еще сыи во ѹтробе мт҃рни позна г҃а носимаго в ложеснѣх прчстыѧ прснодв҃ы м҃рїѧ и взыгра сѧ младенецъ радощами во чреве мт҃ри своеѧ елисафи и тоѧ ѹс꙽тнами прорчес꙽твова и возопи тогда гл҃ѧ ѿкꙋдꙋ се мнѣ да прїиде мт҃и г҃а моего къ мнѣ ст҃ыи же славныи проркъ илїѧ фезвитѧнинъ егда роди его мт҃и его тогда родители его видѣша видѣнїе ꙗко мѹжїе бл҃гокрасни и бѣлоѡбразни нарицахꙋть имѧ емꙋ и огнеными пеленами повивахѹ его и пламы огненыи даѧхѹ емѹ ꙗсти ѿц҃ъ же его шед во іерслимъ возвести сїѧ архїереѡм они же рѣша емꙋ не бои сѧ чл҃че бѹдетъ бо дѣтища сего житїе свѣт и слово сѹдъ и тъ сѹдитъ іизр҃лю ѡрѹжїемъ и огнемъ еже и бысть ст҃ыи николае чюдотворецъ егда роди сѧ и начаша омывати его внезаапꙋ воста младенецъ на ногѹ свою и стоѧше простъ в ночвахъ полтора часа ст҃ыи же прпдбныи ѿц҃ъ нашъ ефрѣмъ сѵринъ егда бѣ роди сѧ младенецъ родителїе его видѣнїе видѣста виноградъ на ꙗзыцѣ его насажденъ и возрасте и исполни всю землю и прихожахѹ п꙽тица нбсныѧ и ꙗдѧхѹ ѿ плода его виноград же проꙗвлѧше хотѧщїи разѹмъ подати сѧ емꙋ прпдбныи алимпїи стол꙽пникъ преже ржства его мт҃и его видѣ сонъ таковы ꙗко ношаше на рѹкѹ своею агнецъ красенъ имѹщъ на рогѹ своею свѣща и ѿ того разѹмѣ ꙗко хощет рѡдити сѧ отроча и бѹдет добронравно ꙗкоже и бысть иже во ст҃ых ѿц҃ъ нашъ прпдбныи симеонъ стлъпникъ иже на дивнѣи горѣ чюдотворецъ зачат бѣ ѿ обѣщанїѧ прдтчи крстлю мт҃ри его возвестив꙽шѹ и рожь сѧ въедга доенѹ емѹ быти небрежаше лѣваго сосца бг҃ѹ проꙗвив꙽шꙋ ѡ семъ ꙗко десныи пѹт заповѣди гн҃ѧ возлюбити емꙋ ст҃ыи феѡдоръ сїкеѡтъ чюдотворецъ егда бѣ во ѹтробе мт҃ерне младенецъ мт҃и его видѣнїе видѣ звѣзда с н҃бсъ сшед паде на ѹтробѹ еѧ се же звѣзда проꙗвлѧше всѧкꙋ добродѣтель оѡтрочат пишет въ житїи великаго еѵфимїѧ ꙗко преже роженїѧ его во единѹ бо ѿ нощеи молѧщима сѧ родителема его в нощи единема нѣкое бж҃їе ꙗвленїе ꙗви сѧ има гл҃ѧ тѣшита сѧ и ѹтѣшита сѧ се бо дарова вама бг҃ъ отрока тѣшенїѧ тѧклоименита ꙗко в родс꙽твѣ его тѣшене дарова бг҃ъ своим цр҃квамъ и паки въ житїи феѡдора едесскаг писано ес ꙗко родтелїе его симеонъ и мр҃їѧ молитвою просиста себе дѣтища сн҃а во единъ ѿ дн҃іи въ первѹю сѹботѹ великаго поста въ цр҃кви молѧщима сѧ има сладко нѣкое видѣнїе предста има особь комѹждо их ꙗвль сѧ мнѧста бо сѧ видѣти великаго мчнка феѡдора тирона кѹпно с павлом апслом стоꙗща и гл҃юща во истинѹ даръ бж҃їи бѹдет ражаемыи ѡтрокъ еже ес феодоръ еж и быс пишет же в꙽ житїи ст҃го ѿц҃а нашего петра митрополита новаго чюдотворца иже в рꙋси ꙗко прилѹчи сѧ нѣчто сицевъ знаменїе и прежде роженїѧ его еще сѹщꙋ емѹ во ѹтробе мт҃ерне во единѹ ѿ нощеи свѣтающи дн҃еви ндли видѣ видѣнїе таково мт҃и его мнѧше бо сѧ еи агньца держати на рѹкѹ своею посреди же рогѹ его древо бл҃голиствено израстъше и мнѡгими цвѣты ж и плоды обложено и посреди вѣтвїи его мнѡги свѣтѧща свеща и воз꙽бѹдив꙽ши сѧ недоѹмѣѧше сѧ что се или что събытїе и конецъ таковомѹ видѣнїю ѡбаче аще она и недомышлѧше сѧ но конецъ сбытїю послѣди со ѹдивленїемъ ꙗви еликими дар꙽ми ѹгодника своего бг҃ъ обогати и что подобает инаѧ прочаѧ гл҃ати и долготою слова послѹшателем слꙋхи ленивы творити сытость бѡ и дѡлгота слова ратникъ ес слѹхꙋ ꙗкоже и преѹмноженаѧ пища телесем и ник꙽тоже да не зазрит ми грѹбости моеи ꙗк ѡ семъ продолжив꙽шѹ ми слово и еж ѿ прочих ст҃ых ѿ житїѧ ихъ воспоминаѧ и приводѧ свидѣтельства на извѣщенїе и приѹподоблѧѧ к꙽ подлежащеи повѣсти чюднаго сего мѹжа чюдны и вещи сказают сѧ чюдо ново слышаще сѧ еже во ѹтробе зачало провоз꙽глашеиїѧ его чюдно же въ младенцех в꙽ пеленах воспитанїе его не хѹдо бо знаменїе сїе мнѧше сѧ быти тако бо подобаше с꙽ чюдесем родити сѧ таковомѹ отрокѹ ꙗко да ѿ сего познают прочїи чл҃вцы ꙗко такова чюдна мѹжа чюдно и зачатїе и рожство и воспитѣнїе таковою блгдтїю г҃ь ѹдиви его паче прочих младенцевъ новоражающих꙽ сѧ и тацѣми знамен꙽ми проѧвлѧше о нем премꙋдрое бж҃їе промышленїе хощѹ же сказати времена и лѣта в нѧже прпдбныи роди сѧ в лѣта бл҃гочстиваго преславнаго державнаго цр҃ѧ андроника самодръжца греческаго иже въ цр҃иградѣ црствовав꙽шаго прї архїепспѣ констѧн꙽тинаграда калисте патрїарсѣ вселеньскомъ в꙽ земли ж рѹсьстей въ кнѧженїе великое тѳерьское при великом кнѕ҃е димитрии михаиловичи при ар꙽хиепспѣ пресщ҃еннем петрѣ митрополите всеа рѹси егда рать ахмѹлова младенецъ же прежереченныи ѡ немже слово из начала приходит бѣ ѹбо по ст҃мъ крщ҃енїи преиде нѣколико времѧ мсцеи егда и ѿдоенъ быс законом естес꙽тва и ѿ сосцѹ ѿемлет сѧ и ѿ пеленъ разрешает сѧ и ѿ колыбѣли свобожает сѧ и тако абїе отроча растѧше прочее времѧ по ѡбычаю телеснаго возраста преѹспеваѧ дш҃ею и тѣлом и дх҃омъ и исполнѧѧ сѧ разѹма и страха бж҃їѧ и млсть бж҃їѧ бѣ на нем дондеже достиже до седмаго лѣта возрастом въегда родителїе его вдаша его грамоте ѹчити прежереченныи рабъ бж҃їи кирилъ имѣѧше три сн҃ы перваго стефана втораго же сего варфоломѣѧ третїѧго же петра их꙽же воспита со всѧким наказанїем во бл҃гочстїи и чстотѣ стеѳанѹ же и петрѹ спѣшно изъѹчившѹ грамотѹ семѹ же отрокѹ не скоро выкънѹщꙋ писанїю но медлено нѣкако и непрілѣж꙽но ѹчитель ж его со многим прилежанїем ѹчаше его но ѡтрокъ не в꙽нимаше и не ѹмѣѧше не точенъ быс дрꙋжинѣ своеи ѹчащим꙽ сѧ с нимъ ѡ семъ ѹбо много браним бываше ѿ родителю своею болѣ ж ѿ ѹчителѧ томим а ѿ дрꙋжины ѹкарѧемъ отрокъ ж в꙽ таинѣ часто со слезами молѧше сѧ бг҃ѹ гл҃ѧ г҃и ты даи же ми грамотѹ сїю ты наѹчи мѧ и врзѹми мѧ ꙗко ѿ бг҃а дасть с емꙋ книжныи разꙋм а не ѿ чл҃къ по семъ ѹбо не мала печал бѧше родителема его не малꙋ же тщетꙋ в꙽мѣнѧше себѣ ѹчт҃ль его вси же си печалѧхѹ сѧ невѣдꙋще ꙗж ѡ немъ вышнѧго с꙽троенїѧ бж҃їѧ промысла ꙗже хощет бг҃ъ сотворити на отрочати семъ ꙗко не оставит г҃ь прпдбнаг своег се же бѧше по смотренїю бж҃їю быти семꙋ ꙗко да ѿ бг҃а книжное ѹченїе бꙋдет емѹ а не ѿ чл҃къ еж и быс скажем꙽ же и сїе ꙗко ѿ бж҃їѧ ѿкровенїѧ ѹмѣти емѹ грамотѹ во единъ ѹбо ѿ дн҃їи ѿц҃ъ его посла его на в꙽зысканїе клюсѧт се же все быс всемѹдраго бг҃а сѹдбами ꙗкоже первыѧ цр҃ьскїѧ книги извѣщают о саѹлѣ иже посланъ бѧше ѿц҃емъ своимъ кис꙽сомъ на в꙽зысканїе ослѧтъ он꙽ же шедъ ѡбрѣте ст҃аго прорка самоила ѿ негоже помазанъ бысть на цр҃ьс꙽тво и выше дѣла подѣлїе приобрѣте сице и бл҃женыи ѡтрокъ выше дѣла подѣлїе обрѣте посланъ бо быс ѿц҃ем своим кирилѡм на в꙽зысканїе скота ѡбрѣте етера черноризца старца ст҃а странна и незнаема саномъ прозвитера ст҃олѣпна и агг҃ловидна на полѣ подъ дѹбом стоѧща и мл҃твꙋ прилѣжно со слезами творѧща отрокъ ж видѣвъ преже сотвори смирено метанїе емѹ таче приближи сѧ и ста близ его ѡжадаѧ конца молитвѣ и ꙗко преста старецъ и возрѣвъ на ѡтрока и прозрѣ внѹтренима очима ꙗко хощет быти сосѹд изъбранъ ст҃омѹ дх҃ѹ и пригласивъ призва и к себѣ и блгсви его и о х҃е цѣлованїе дастъ емѹ и вопроси его гл҃ѧ да что ищеши или что хощеши чадо отрок꙽ же рече возлюби дш҃а моѧ въжелѣти паче всего ѹмѣти грамотѹ сїю еже и вданъ бых ѹчити сѧ и нн҃ѣ ѕело прискръбна ес дш҃а моѧ понеж ѹчю сѧ грамоте и не ѹмѣю ты ж оч҃е ст҃ыи помоли сѧ за мѧ къ бг҃ѹ ꙗк да бых ѹмѣлъ грамотѹ старецъ же воздѣвъ рѹцѣ кѹпно ж и оочи на нб҃о и воздохнѹвъ къ бг҃ѹ и сотворь мл҃твѹ прилѣжнѹ и по мл҃твѣ реч аминь и иземъ ѿ ч꙽пага своего аки нѣкое съкровище и ѿтѹдꙋ треми пръсты подасть емѹ нѣчто ѡбразом аки анафорѹ видѣнїем акы малъ кѹсъ бѣла хлѣба пшенична еже ѿ ст҃ыѧ просфиры рекъ емѹ зини ѹсты своими чадо и разверзї ѧ прїими сїе и снѣжъ се тебѣ дает сѧ знаменїе бл҃годати бж҃їѧ и разꙋма ст҃го писанїѧ аще бо и мало видит сѧ даемое но велика сладость вкѹшенїѧ его отрок꙽ же ѿверзъ ѹста своѧ и снѣсть сїе и быс сладость во ѹстѣх его аки мед сладѧи и реч не се ли ес реченное коль сладка гортани моемѹ словеса твоѧ пач меда ѹстом моим и дш҃а моѧ возлюбї ѧ ѕело и реч емѹ старецъ вѣрѹеши ли и болша сих ѹзриши а о грамоте чадо не скорби вѣдыи бѹди извѣсто ꙗк ѿ сего дн҃е дарꙋет ти г҃ь грамоте ѹмѣти ѕело добре пач братѧ твоеѧ и пач сверстник твоих и поѹчи ег о полѕѣ дш҃и ѡтрок꙽ же сотвори поклоненїе старцѹ и аки землѧ плодовитаѧ и доброплѡднаѧ сѣмена прїем꙽ши въ срдцы си стоꙗше радꙋѧ сѧ дш҃ею і срдцем ꙗко сподоби сѧ такова ст҃а старца ѡбрѣсти старецъ же т꙽щаше сѧ ѿити в пꙋть свои ѡтрок꙽ же помѣташе сѧ на земли лицем пред ногама стар꙽чима и со слезами молѧше старца да бы обиталъ в домѹ рѡдителеи его г҃лѧ родители мои ѕело любѧт таковыѧ ꙗкож ты ѿч҃е старецъ ж ѹдивль сѧ вѣре его потщав꙽ сѧ вниде в дѡмъ родителеи его ѡни же ѹзрѣв꙽ше его и изыдоша въ срѣтенїе емѹ и поклониста сѧ емꙋ старецъ ж блгсви ѧ ѡни же готовѧхѹ трапезꙋ поставити пред ним꙽ старецъ ж не преже брашна вкꙋси но преже вниде во храм мл҃твеныи еж есть в꙽ часовницꙋ поимъ с꙽ собою ѡсщ҃еннаго во ѹтробе ѡтрока и начат часы пѣти повелѣ же семѹ отрокѹ псалом гл҃ати ѡтрок꙽ же реч азъ не ѹмѣю того ѿч҃е старецъ же рече рѣх ти ꙗко ѿ сего дн҃е дарѹет ти г҃ь ѹмѣти грамотѹ ты же гл҃и словѡ бж҃їе без сѹмнѣнїѧ тогда быс сице во ѹдивленїе отрокъ прїим блгсвенїе ѿ старца начат стихословити ѕело добре и с꙽троине и ѿ того часа гораздъ быс ѕело грамоте и сбысть сѧ прорчество премдраго прорка іеремїѧ гл҃юща тако гл҃етъ г҃ь се дах словеса моѧ во ѹста твоѧ родители же его и братїѧ его се видѣв꙽ше и слышав꙽ше ѹдивиша сѧ скоромѹ его разѹмѹ и мꙋдрости и прославиша бг҃а давшаго емѹ таковꙋ бл҃годат и изведше съ старцем поставиша пред ним брашно старецъ же вкꙋси брашна блгсви родители его и хотѧше ѿити родители ж его молѧхѹ с старцѹ вопрашающе его и гл҃юще ѿ ч҃его господи не пож꙽ди еще да вопрошаем꙽ тѧ да разрешиши и ѹтѣшиши нищетꙋ нашѹ и печаль нашꙋ сїе смиреное отроча наше егоже блсвѧеши и хвалословиши ѡ нем꙽ же многа бл҃га предигл҃еши но мы ѡ немъ во ѹдивленїи есмы и печаль о немъ ѕело жасит ны понеже вещъ о немъ сотвори сѧ с꙽трашна с꙽транна и незнаема сице бо еще емѹ сѹщѹ во ѹтробе мт҃ерне за неколико времѧ рожденїѧ его трижды провереща во ѹтробе мт҃ерне въ цр҃кви сѹщи при народѣ во времѧ егда ст҃ѹю поют литоргїю и инде ж нигдѣже сицева вещъ ниже слышаше сѧ и мы о семъ страшим сѧ недомыслѧще сѧ что си бѹдет конецъ семѹ или что напреди събыти сѧ имать старецъ ж ст҃ыи проразѹмѣ и позна дх҃ом бѹдꙋщее и рече има ѡ бл҃женаа връсто ѡ предобраѧ сѹпрѹга иже таковомѹ дѣтищѹ родители быста въскѹю ѹстрашисте сѧ с꙽трахом идѣже не бѣ с꙽траха но паче радѹите сѧ и веселите сѧ ꙗко сподобиста сѧ таковыи дѣтищъ родити егоже бг҃ъ избра и преж роженїѧ его егоже бг҃ъ прознамена еще сѹща во ѹтробе мт҃рне и ѹже конечнѹю бесѣдꙋ рекѹ и потом препокою слово се вамъ бѹди знаменїе моих словесъ с꙽бытїе ꙗко по моем ошес꙽твїи ѹзрите отрока добре ѹмѣюща всю грамотꙋ и всѧ прочаѧ разѹмѣвающа ст҃ыѧ книги в꙽торое же знаменїе вамъ и извѣщенїе ꙗко ѡтроча се бѹдет великъ пред бг҃ом и чл҃ки житїѧ ради добродѣтелнаго и сїѧ рекъ старецъ ѿиде назнаменавъ темнѣ гл҃ъ к нимъ ꙗко сн҃ъ ваю имать быти ѡбител ст҃ыѧ троца и многи приведетъ слѣдъ себе на разѹм бжственыхъ заповедеи и сїѧ рекъ изыде ѿ них ѡни же провожахѹт его пред врата домовнаѧ ѡнъ ж ѿ нихъ внезапѹ невидим быс они же недоѹмѣвающе сѧ помышлѧахꙋ ꙗк агг҃лъ посланъ быс даровати отрокѹ ѹмѣнїе грамоте ѿц҃ъ же его и мт҃и взем꙽ше ѿ старца блгсвенїе и словеса его положиша на срдцы своем возвратиста сѧ в дом свои по ѿшес꙽твїи же старца оного ѡбрѣте сѧ отрокъ внезаапѹ всю грамотѹ ѿтꙋдꙋ добре ѹмѣѧ премѣни сѧ с꙽транным образом и кѹюждо раз꙽гнетъ книгѹ тѹ абїе добре чтыи да разѹмѣет добрыи си отрокъ достоинъ быс даровъ дх҃овных иже ѿ самѣх пеленъ бг҃а позна и бг҃а возлюби и бг҃ом сп҃сенъ быс пребываше во всем повинѹѧ сѧ родителема своима т꙽щаше бо сѧ повелѣнїѧ ею съвершити и ни в чем꙽ же преслѹшати сѧ ею ꙗкоже и ст҃ое глаголетъ писанїе чти ѿц҃а своег и мт҃рь да бѹдешї длъголѣтенъ на земли ѿ ѹныѧ веръсты еще же иное дѣло скажем сего бл҃женнаго ѡтрока еже въ младе телесе старъ смыслъ показа по лѣтех꙽ же нѣколицех жестокъ постъ показа и ѿ сего воздержанїе имѣѧше въ средꙋ же и в пѧтокъ ничтоже не ѣдѧше въ прочаѧ ж дн҃и хлѣбом питаше сѧ и водою в нощи ж многажды без сна пребываше на молитвѣ и тако всели сѧ во нь бл҃годат ст҃аго дх҃а мт҃и же его мт҃ерними си гл҃ы ѹвѣщевааше его гл҃ющи чадо не съкрѹши си плоти ѿ многаго воздержанїѧ да не въ ꙗѕю впаднеши паче же младꙋ ти еще сѹщꙋ плоти растѹщи и цвѣтꙋщи никтож бо тако младъ сыи въ тѹ връстѹ твою таковомѹ жестокѹ постѹ касает сѧ никтоже ѿ братїѧ твоеѧ и ѿ сверъс꙽тникъ твоих сицево стѧжа воз꙽дръжанїе ꙗкоже ты сѹт бо нѣцїи иже и до седмижды дн҃емъ ꙗдѹт иже ѿ ѹтра ѕело рано начинающе и долго нощи окончевающи пьюще бес чисмени ты же овогда единою дн҃ем ꙗси ѡвогда ж ни единою но чрезъ дн҃ь престани чадо ѿ таковыѧ продол꙽женыѧ лѣч꙽бы нѣси доспѣлъ в сїе прѧсло не бѣ бо ти еще времѧ все бо добро но во свое времѧ предобрыи же отрокъ ѿвѣшеваше еи кѹпно же и молѧше ю гл҃ѧ не дѣи мене мт҃и моѧ да не по нѹжи преслѹшаю сѧ тебѣ но ѡстави мѧ тако пребывати не вы ли гл҃аста ми ꙗко егда былъ еси в пеленах и в колыбѣли тогда рече во всѧкꙋю средꙋ и в꙽ пѧтокъ млека не ѧдꙋщѹ ти да то слыша азъ како могѹ елика сила не вос꙽прѧнꙋти къ бг҃ѹ да мѧ избавит ѿ грѣх моих къ сим꙽ же ѿвѣща мт҃и его гл҃ющи и двою на десѧт не имаши лѣт грехи поминаеши кыѧ же имаши грѣхи не видим бо на тебѣ знаменїи грѣховных но видѣхом на тебѣ знаменїе блгдти и бл҃гочестїѧ ꙗк бл҃гꙋю часть из꙽бралъ еси ꙗже не ѿимет сѧ ѿ тебе отрок꙽ же престани рече мт҃и моѧ что гл҃еши се бо ты сїѧ гл҃еши ꙗко мт҃и сѹщаѧ ꙗко чадолюбица ꙗк мт҃и о чадех веселѧщи сѧ естес꙽твеною любовїю ѡдержима но слыши ст҃ое гл҃етъ писанїе никтож да не похвалит сѧ въ чл҃цѣхъ никтоже чстъ предъ бг҃омъ аще и единъ дн҃ь живота его бѹдет никътоже есть безъ грѣха нѣси ли бжственаго слышала дв҃да мню ꙗко ѡ нашеи хѹдости гл҃юща се бо въ безаконїи зачатъ есмь и во гресѣхъ роди мѧ мт҃и моѧ и то рекъ паки по первое дръжаше сѧ доброе ѹс꙽троенїе бг҃ѹ помагающꙋ емꙋ на бл҃гое произволенїе сїи предобрыи и вседоблїи ѡтрокъ не по колицѣх временех пребываше в꙽ домꙋ родителеи своих возрастаѧ и преѹспеваѧ въ страх бж҃їи къ дѣтем играющим не исхожаше и к ним не приставаше иже в пѹстошь текꙋщим и всѹе трѹжающим сѧ не внимаше иже сѹт с꙽квернослов꙽ци и смѣхотворци с тѣми ѿнѹд не водворѧше сѧ но разве токмо ѹпражнѧше сѧ на славословїе бж҃їе и в том наслажаше с къ цр҃кви бж҃їи прилѣжно пристоѧше на заѹтренюю и на литꙋргїю и на вечерню всегда исхождааше и ст҃ыѧ книги часто почитающе и во всем всегда трѹждааше тѣло свое и иссꙋшаѧ плѡть свою и чстотꙋ дш҃евнѹю и телеснѹю бе с꙽кверны соблюдаше и часто на мѣсте таине на единѣ со слезами молѧше сѧ къ бг҃ѹ гл҃ѧ г҃и аще тако есть ꙗкож повѣдаста ми рѡдителїе мои ꙗко и преже роженїѧ моего твоѧ блгдть и твое из꙽бранїе и знаменїе быс на мнѣ ѹбозем волѧ твоѧ да бѹдет г҃и бѹд г҃и млсть твоѧ на мнѣ но даи же ми г҃и изъ млада всѣм срдцемъ и всею д҃шею моею ꙗко ѿ ѹтробы мт҃ре моеѧ к тебѣ приверженъ есмь из ложеснъ ѿ сосцꙋ мт҃ре моеѧ бг҃ъ мои еси ты ꙗко егда сѹщꙋ ми во ѹтробе мт҃ерни тогда блгдть твоѧ посѣтила мѧ есть и нн҃ѣ не ѡстави мене г҃и ꙗко ѿц҃ъ мои и мт҃и моѧ оставлѧют мѧ ты ж г҃и прїими мѧ и присвои мѧ к себѣ и причти мѧ ко избранномꙋ ти стадꙋ ꙗк тебѣ оставленъ есмь нищїи и изъ младеньс꙽тва избави мѧ г҃и ѿ всѧкїѧ нечистоты и ѿ всѧкїѧ скверны плотскїѧ и дш҃евныѧ и творити ст҃ыню в꙽ страсѣ твоем сподоби мѧ г҃и срдце мое да воз꙽высит сѧ к тебѣ г҃и и всѧ сладкаѧ мира сего да не ѹсладѧт мене и всѧ краснаѧ житеискаѧ да не прикоснѹт сѧ мнѣ но да прилпе дш҃а моѧ въ слѣд тебе мене ж да прїимет десница твоѧ и ничтож д не ѹсладит ми мирьских красот на слабость и не бꙋди ми ни мала же порадовати сѧ радостію мира сего но испольни мѧ г҃и радости дх҃овныѧ радости неизреченныѧ сладости бжственыѧ и дх҃ъ твои бл҃гїи наставит꙽ мѧ на землю правѹ старцы же и прочїи люди видѣв꙽ши таковое пребыванїе ѹноши дивлѧхꙋ сѧ гл҃ющи что ѹбо бѹдет ѹноша сеи иже селикѹ дарѹ добродѣтели сподобил его бг҃ъ ѿ дѣтьства до здѣ же ѹбо списаша сѧ сїѧ всѧ елика содѣѧша сѧ идѣже бѣ прежде жилъ кирил нѣ в коеи веси области оноѧ иже бѣ въ предѣлех ростовьскаг кнѧженїѧ не ѕело близ града ростова хощет же слово сказати аки нѣкое преселенїе пресели бо сѧ кирилъ ѿ ростова въ радонѣжъ како же или что ради пресели сѧ аще бо и много имам гл҃ати но ѡбач нꙋжа ми быс ѡ семъ писати ѡ преселенїи родителеи ст҃аго сеи ѹбо прежереченныи рабъ бж҃їи кирилъ преж имѣѧше житїе велико в ростовьстеи ѡбласти болѧринъ сыи единъ ѿ славных и нарочитых болѧръ богатьс꙽твом многим изъобилѹѧ но напослѣд на старость ѡбнища и оскꙋдѣ како ж и что ради обнища да скажем и се ꙗко частыми хоженми еже со кн҃ѕемъ во ѡръдѹ частыми ратьми татар꙽скими еж на рѹсь частыми послы татаръскими частыми тѧш꙽кими дан꙽ми и выходы еже во ѡр꙽дѹ частыми глады хлѣбными надо всѣми же сими и пач егда быс великаѧ рать татарскаѧ глаголемаѧ федор꙽чюкова тꙋралыкова егда по неи за год единъ наста насилованїе сирѣчь кнѧженїе великое достало сѧ кн҃ѕю великомꙋ іванѹ даниловичю кѹпно ж и достало сѧ кнѧженїе ростовьское к мос꙽квѣ ѹвы ѹвы тогда градѹ ростовѹ паче же и кн҃ѕем ихъ ꙗко ѿѧ сѧ ѿ них власть и кнѧженїе и имѣнїе и честь и слава и всѧ прочаѧ потѧгнѹ к мѡс꙽квѣ егда изыде по великого кн҃ѕѧ и посланъ бысть ѿ москвы на ростовъ аки нѣкїи воевода единъ ѿ велмож именемъ василїи прозвище кочева и с ним мина и егда внидоста во град ростовъ тогда возложиста великѹю нꙋжѹ на град да и на всѧ живѹщаѧ в нем и гоненїе много ѹмножи с и не мало их ѿ ростовецъ мос꙽квичем имѣнїѧ своѧ с нѹждею ѿдавахѹ а сами противѹ того раны на телеси своемъ со ѹкоризною взимающе и тщима рꙋкама ѿхождахѹ иже послѣднѧгѡ бѣденьс꙽тва ѡбразъ ꙗко не токмо имѣнїѧ обнажени быша но и раны на плоти своеи подꙗша и ꙗзвы жалос꙽тно на себѣ носиша и претерпѣша и что подобает много гл҃ати толико дерзновенїе над ростовом содѣѧша ꙗк и самого того епарха градцскаго старѣишаг болѧрина ростовьскаг именем аверкїѧ с꙽тремглавъ обѣсиша и возложиша на нѧ рꙋцѣ свои и ѡставиша порѹгана и быс стах велик на всѣх слышащих и видѧщих сїѧ не токмо во граде ростове но и во всѣх предѣлех ег и таковыѧ ради нꙋжа рабъ бж҃їи кирилъ воз꙽движе сѧ из веси оноѧ предиреченныѧ ростовьскїѧ и собра сѧ со всѣм домомъ своим и со всѣм родомъ своимъ воз꙽движе сѧ и пресели сѧ ѿ ростова в радонѣжъ и пришед пресели сѧ близ цр҃кви нареченныѧ во имѧ ст҃аго ржства хсва еж и до нн҃ѣ стоит цр҃ковь та и тѹ живѧше с родом своимъ не един꙽ же сїи но с нім и инїи мнѡѕи преселиша сѧ ѿ ростова в радонежъ и быша преселницы на землі чюждеи ѿ нихже есть геѡргїи сн҃ъ протопоповъ с родом си іѡ҃аннъ феодоръ тормосовъ рѡд дюдень зѧть его с родом си ѡнисимъ дѧдѧ его иже послѣди быс дїѧконъ ѡнисима ж гл҃ют с꙽ протасїемъ тысѧтцкым пришедша тѹюже весь гл҃емѹю радонежъ юже даде кнѧѕь великїи сн҃ови своемꙋ миѕиномꙋ кн҃ѕю ан꙽дрѣю а намѣс꙽тника постави в неи терентїѧ р꙽тища и льготꙋ людем многѹ дарова и ослабꙋ обеща сѧ тако же великꙋ дати еꙗ ж ради лготы собраша сѧ мноѕи ꙗкоже и ростовьскїѧ ради нѹжа и ѕлобы разбегоша сѧ мноѕи ѡтрок꙽ же предобрыи предобраго родителѧ сн҃ъ ѡ немъ ж бесѣда воспоминает сѧ иже прсно воспоминаемыи подвижникъ иже ѿ родителеи доброродных и бл҃говѣрных произыде добра бо корене добра и ѿрасль прорасте добрꙋ кореню первоѡбразꙋмѹю печат всѧческїи изъобразꙋѧ изъ младых бо ногтеи ꙗкож садъ блг҃ородныи показа сѧ и ꙗко плод бл҃гоплодныи процвѣте быс отроча добролѣпно и бл҃гопотребно по времени ж возраста к лꙋчшим паче преѹспевающꙋ емѹ емѹ ж житїискїѧ красоты ни во что ж въмѣнив꙽шѹ и всѧко сѹетьс꙽тво мирьское ꙗко и сметїе поправшꙋ ꙗкож рещи и то самое есс꙽тво презрѣти и преобидѣти и преѡдолѣти еже и двд҃ва в себѣ словеса на часте пошептавшꙋ каѧ полза въ крови моеи внегда снити ми во ис꙽тлѣнїе нощїю же и дн҃ью не престааше молѧщи бг҃а еж подвижным начатком ходатаи ес сп҃сенїѧ прочаѧ ж добродѣтели его како имам повѣдати тихость кротость слова молчанїе смиренїе безъгнѣвїе простота бес пес꙽троты любовь равнꙋ имѣѧ ко всѣм чл҃ком никогдаж къ ꙗрости себе ни на претыканїе ни на обидꙋ ни на слабость ни на смѣх но аще и ѹсклабити сѧ хотѧщꙋ емꙋ нꙋжа бо и семѹ быти приключает сѧ но и то с цѣломꙋдрїем ѕело и со воздержанїем повсегда ж сѣтѹѧ хождааше аки дрѧхловати соѡбразꙋѧ болѣ же паче плачющи бѧше на часте слезы ѿ очию по ланитома точащи плачевное и печалное жителс꙽тво сим знаменающи и псалтырь во ѹстех никогдаж оскꙋдѣваше воздержанїем прсно красꙋющи сѧ дрꙋченїю телесномꙋ вынꙋ радоваше сѧ хѹдость ризнꙋю со ѹсердїем прїемлющи пива ж и медꙋ никогдаж вкꙋшающи ни ко ѹстом приносѧщи или ѡбнюхающи пос꙽тническое же житїе ѿ сего произволѧющи таковаѧ же всѧ недоволна еж къ есствꙋ вмѣнѧющи сн҃ове кириловы стефанъ и петръ ѡжениста сѧ третїи же сн҃ъ бл҃женыи юноша варъфоломѣи не восхотѣ женити сѧ но и ѕело желаше во иноческое житїе ѡ семъ многажды молѧше сѧ ѿц҃ѹ своемѹ гл҃ѧ нн҃ѣ ѿпѹсти мѧ влдко по гл҃ѹ твоемѹ и по блгсвенїю твоемѹ да идꙋ во иноческое житїе родителїе же его рекоста емѹ чадо пожди мало и потерпи о наю се бо въ старости и въ скꙋдости и в꙽ болести есмы нн҃ѣ и нѣсть комꙋ послꙋжити нама се бо братїѧ твоѧ стефанъ и петръ ѡжениста сѧ и пекꙋт сѧ како ѹгодити женама ты ж не оженивыи сѧ печеши сѧ како ѹгодити бг҃ови паче ж бл҃гѹю часть избралъ еси и ꙗже не ѿимет сѧ ѿ тебе токмо послꙋжи нама мало да егда наю родителѧ своѧ проводиши до гроба тогда и свою мысль сотвориши егда нас гробѹ предаси и землею погребеши тогда и свое хотѣнїе исполниши пречюдныи ж юноша с радостїю обѣща сѧ послѹжити има до живота ею и ѿ того дн҃и тщаше сѧ по всѧ дн҃и всѧческїи ѹгодити родителема своима ꙗк да наслѣдит ѿ них мл҃твѹ блгсвенїе и тако пребыс нѣколико времѧ слѹжа и гаждаѧ родителема своима всею дш҃ею и чстою совѣстїю донде ж пос꙽тригоста сѧ во мнишескїи чинъ ѿидоша кїиждо ею во своѧ времена в манастырѧ своѧ и мало пожив꙽ша лѣт в чернечес꙽твѣ престависта сѧ ѿ житїѧ сего ѿидоста къ бг҃ѹ а сн҃а своего бл҃женаго юношѹ вар꙽фоломѣѧ по всѧ дн҃и мнѡгими блгсвенїи блгсвѧхѹ и до послѣднѧго издыханїѧ бл҃женыи же ѹноша проводивъ до гроба родителѧ своѧ и пѣвъ над ними надгробныѧ пѣсни и скѹтавъ телеса ею и целовавъ со многою чстїю и предавъ гробѹ и покрывъ землею со слезами аки нѣкое сокровище многоцѣнное и со слезами почте ѿц҃а и мт҃рь ѹмерша понахидами ж и ст҃ыми литꙋргїѧми ѹкраси памѧт родителю своею и мл҃твами и млстынѧми ко ѹбогым и нищекормїем и пребыс до м҃ дн҃їи сице творѧ памѧт родителема своима и ѿиде в домъ свои радꙋѧ сѧ дш҃ею же и срдцемъ аки нѣкое сокровище многоцѣнное приобрѣт полно богатс꙽тва дх҃овнаго сам же прпдбныи юноша ѕело желаше мнишескаго житїѧ вшед в дом по преставленїи родителю своею и нача ѹпражнѧти сѧ ѿ житеиских печалеи мира сего дом꙽ же и ꙗже сѹт в домꙋ потребныѧ вещи ни во что ж вмѣнивъ си поминаше же въ срдцы писаніе гл҃ющее ꙗко многа воздыханїѧ и ѹнынїѧ житие мира сего полно ес проркъ реч изыдете ѿ среды их и ѿлѹчите сѧ и нечистем мире не прикасаите сѧ и дрꙋгїи проркъ реч ѿстѹпите ѿ землѧ и взыдете на нб҃о и дв҃дъ рече прилпе дш҃а моѧ въ слѣд тебе мене же прїѧтъ десница твоѧ и паки се ѹдалих꙽ сѧ бѣгаѧ и водворих꙽ сѧ в꙽ пѹстыню чаѧх бг҃а спасающаго мѧ и г҃ь въ еѵаглїи рече иже кто хощет въ слѣд мене итъти аще не ѿречетъ сѧ всѣх ꙗже сѹть в꙽ мирѣ семъ не может быти мои ѹчн҃къ сими ѹтвер꙽дивъ си дꙋшꙋ и тѣло и призва петра по плоти брата своего мен꙽шаго ѡставлѧет емѹ ѡч҃ее наслѣдие и съпроста всѧ ꙗже сѹт в домѹ его житеиским на потребꙋ сам же не в꙽зѧ себѣ ничтож по бжственомꙋ апслѹ рекшемꙋ ѹметы всѧ в꙽мѣних си да х҃а приобрѧщꙋ стефанѹ ж по родѹ братѹ его старѣишемꙋ не мнѡго лѣтъ пожив꙽шꙋ съ женою и жена его ѹмре родив꙽ши два сн҃а климен꙽та да іѡ҃анна иже тотъ іѡаннъ послѣди бысть феодоръ симоновьскїи стефан꙽ же не по мноѕѣ оставль миръ и бысть мних въ манастыри ст҃ыѧ бц҃а ѹ покрова иже на хотковѣ к немꙋ ж пришед бл҃женныи юноша варфоломѣи молѧша стефана да бы шелъ с нимъ на в꙽зысканїе мѣста пѹстыннаго стефанъ же принꙋжен бывъ словесы бл҃женнаго и исшедша ѡб꙽ходиста по лѣсом мнѡга мѣста и послѣди прїидоста на едино мѣсто пѹстыни въ чащах лѣса имѹща и водѹ обышедша же мѣсто то и возлюбиста е паче же бг҃ѹ наставлѧющѹ ихъ и сотвориша мл҃твꙋ начаста своима рѹкама лѣсъ сѣщи и на рамѹ своею веръбна изнесоша на мѣсто прежде ж себѣ сотвориста одринꙋ и хизинꙋ и покрыста ю потом꙽ же кѣлїю единꙋ создаста и ѡбложиста цр҃квицꙋ малѹ и срꙋбиста ю и егда бысть совершено кончана цр҃ков внѣѹдꙋ изготована ꙗкож быс лѣпо ѹже времѧ сщ҃ати ю тогда бл҃женныи юноша рече къ стефанѹ понеж братъ ми еси старѣишїи по родꙋ и по плоти паче ж и по дх҃ѹ и лѣпо ми ес имѣти тебе во ѿц҃а мѣсто и нн҃ѣ нѣсть ми кого вопросити ѡ всем развїе тебе паче ж ѡ сем молю тѧ и вопрашаю тѧ се ѹже цр҃ковь поставлена и совершена всѣм и времѧ есть сщ҃ати ю скажи ми в꙽ которое имѧ бѹдет праз꙽дникъ цр҃кви сеѧ и во имѧ котораго ст҃аго сщ҃атї ю ѿвѣщав꙽ же стефанъ рече емѹ что мѧ вопрошаеши и въскѹю мѧ искꙋшаеши и истѧзаеши и самъ вѣси мене не хꙋжде понеж ѿц҃ъ и мт҃и наша родителїе колькраты возвестиша тебѣ пред нами гл҃ющи блюди блюди чадо и не наше еси чадо но бж҃їе данїе елма ж бг҃ъ из꙽бра тебе еще сꙋща во ѹтробе мт҃ерне носима и прознамена ѡ тебѣ и преже роженїѧ твоего едга трикраты провозъгласилъ еси во всю цр҃ьковь во времѧ егда поют ст҃ѹю литѹргїю ꙗкоже и всѣм людем стоѧщим тѹ и слышащим во ѹдивленїи быти и ѹжасным почюдити сѧ гл҃юще что ѹбо бѹдетъ младенецъ сеи но сщ҃енницы ж и старцы ст҃їи мѹжїе ꙗсно ѡ тебѣ проразъсѹдїша и протол꙽коваша гл҃юще понеж о младенцы семъ трочное число изъобрази сѧ и сим прознаменѹѧ ꙗко бѹдет нѣкогда ѹчн҃къ ст҃ыѧ троца и не токмо ж самъ единъ вѣровати начнет бл҃гочстно но и ины многи приведет и наѹчит вѣровати во ст҃ѹю троцꙋ да лѣпо ес тебѣ сщ҃ати цр҃ковь сїю паче всѣх во имѧ ст҃ыѧ троца не наше же се замышленїе но бж҃їе изъволенїе и прознаменанїе и из꙽бранїе бг҃ꙋ тако извол꙽шѹ бѹди имѧ г҃не бл҃гословено во вѣкы и сїѧ из꙽гл҃ав꙽шꙋ стеѳанѹ бл҃женныи же ѹноша воздохнѹвъ ѿ срдца и реч во истинꙋ изъгл҃а гн҃е мои се и мнѣ любо ес и азъ того ж и хотѣх и смышлѧх и желаетъ дш҃а моѧ еже совершити сщ҃ати ц҃рьковь во имѧ ст҃ыѧ троца но смиренїѧ ради вопрошах тѧ и се г҃ь г҃ь бг҃ъ не остави мене и желанїе срдца моего дал ми и хотѣнїѧ моего не лишил꙽ мѧ и то рекша и взѧша и блгсвенїе и сщ҃енїе ѿ стл҃ѧ и прїѣхаша изъ града ѿ митрополита феѡгнаста сщ҃енницы и привезоша с꙽ собою сщ҃енїе и ан꙽тимисъ и мощи ст҃ых мч҃нкъ и прочаѧ ꙗже на потребѹ на осщ҃енїе цр҃кви и тогда сщ҃ена быс цр҃кви во имѧ ст҃ыѧ троца преосщ҃еннаго ар꙽хиепскпа феѡгнаста митрополита кїевьскаго и всеѧ рѹси при великом кн҃ѕе симеѡне івановиче мню ѹбо еже рещи в начало кнѧженїѧ его въ правдѹ ѹбо цр҃ковь си наречена бысть во имѧ ст҃ыѧ троца понеж поставлена быс блгдтїю бг҃а ѿц҃а и млстїю сн҃а бж҃їѧ и поспѣшенїемъ ст҃го дх҃а стефанъ ж совершивъ цр҃ковь и сщ҃авъ ю и немного поживе въ пѹстыни съ братомъ си и видѧ трѹд пꙋстынныи житїе скоръбно житїе жестъко ѿвсюдѹ теснота ѿвсюдѹ недостат꙽кы ни имѹщим ниѿкꙋдꙋ ни ꙗстьѧ ни питїѧ ни прочих ꙗже на потребѹ не бѣ бо ни прохода ни приноса ниѿкѹдꙋже не бѣ бо окрстъ пѹстынѧ тоѧ близ тогда ни селъ ни дворовъ ни людеи живѹщих в них ни пѹти людскаго ниѿкꙋдѹж и не бѣ мимоходѧщаго ни посѣщающаг но ѡкрѹгъ мѣста того со всѣ с꙽траны все лѣсъ все пѹстынѧ ѡн же видѧ сїѧ и стѹжив꙽ си ѡставлѧет пѹстыню кѹпно ж и брата своего приснаго прпдбнаг пѹстынолюбца и пѹстыножителѧ и ѿтꙋдꙋ изыде на москвꙋ и пришед во градъ всели сѧ в꙽ манастырь ст҃аго бг҃оꙗвленїѧ и ѡбрѣте себѣ кѣлїю и живѧше в неи ѕело подвизаѧ сѧ на добродѣтель бѧше бо и тот любѧше жити трѹдолюбно живыи в꙽ кѣлїи своеи житіе жестъко постом и мл҃твою и ѿ всего воздержаѧ сѧ и пива не пїѧше и ризы не щапливы ношаше бѧше ж в та времена в том манастыри алеѯїи митрополит живѧше еще не поставленъ в митрополиты но чернеческое житїе чстно проходѧ пребываше с ним же стеѳанъ дх҃овным житїем оба кѹпно живѧста но и въ цр҃кви на клирост оба по рѧдꙋ стоѧще такоже и геронтїи нѣкто нарочит и славенъ старецъ в том же монастыри живѧше ѹвѣдав꙽ же кн҃ѕь великїи сїмеонъ ꙗже ѡ стефанѣ и добрем житїи его и повелѣ феогнастѹ митрополитѹ поставити его въ прозвитеры въ сщ҃енническїи санъ таче потом игѹменьс꙽тво емꙋ приказати в том манастыри и прїѧ его во ѿч҃ес꙽тво себѣ въ дх҃овничес꙽тво також и василїи тысꙋщникъ и феѡдоръ брат его и прочии болѧре старѣишїи кѹпно вси по рѧдꙋ вседоблїи же бл҃женныи юноша вѣрныи иже бѣ присныи брат и единомт҃рнъ томꙋ стефанѹ аще бо и ѿ единого ѿц҃а родиста сѧ аще і едино чрево изнесе ею но не едино произволенїе ею не брата ли приснаѧ ѡба быста себѣ не единомыслием ли согласиста сѧ сѣдоста на мѣсте том не оба ли равно кꙋпно совѣщаста сѧ сѣсти в пꙋстыницѣ тои како абїе рас꙽прѧгоста сѧ дрꙋгъ ѿ дрꙋга ѡвъ сице произволи дрꙋгии ж инако ѡвъ ѹбо въ градстем манастырѣ подвизати сѧ проразсꙋди овъ ж и пѹстыню ꙗко град сотвори не зазрите же ми грꙋбости моеи понеж и до здѣ писах и продолжих слово ѡ младеньствѣ его и ѡ дѣтьс꙽твѣ ег и прочее о всем белецком житїи его и елико бо аще в꙽ мирꙋ пребываше но дш҃ею и желанїем къ бг҃ꙋ распалаше сѧ показати ж хощѹ почитающим и послѹшающим житїѧ его каковъ былъ изъ млада и из дѣтс꙽тва вѣрою и чстым житїем и всѣми добрыми дѣлы ѹкрашенъ сице дѣѧнїе и хоженїе его еже в мирꙋ добромꙋ семꙋ и преѹдобреномѹ отрокѹ аще и в꙽ мирьстем ѹс꙽троенїи живѹщѹ емꙋ тогда но ѡбаче бг҃ъ свыше призираше на него посѣщаѧ его своею блгдтью соблюдаѧ его и огражаѧ ст҃ыми агг҃лы своими и во всѧком мѣсте сохранѧѧ его и во всѧком пꙋти его амо же колиждо хождаше бг҃ъ бо ес срдцевидецъ единъ съвѣдыи срдчнаѧ единъ свѣдыи тайнаѧ прозрѧи бѹдꙋщаѧ ꙗже о немъ ꙗко имѣѧше въ срдцы мнѡги добродѣтели и любви раченїе провѣдыи ꙗко бѹдет в немъ сосѹд из꙽бранъ по его бл҃гомѹ доброизволенїю ꙗко бѹдет игѹменъ множаишїи братїи и ѿц҃ъ мнѡгим манастырем но тогда ѹбо вел꙽ми хотѧше облещи сѧ во ѡбраз чернеческїи ѕело желаше иноческаг житїѧ и посътнаг и молчанънаго пребыванїѧ ѡ пос꙽триженїи ег еж ес начло чернечес꙽тва ст҃го сам꙽ же прпдбныи ѿц҃ъ нашъ тогда еще не бѣ прїѧлъ агг҃льскаго ѡбраза донележе извыче всѧ манастырьскаѧ дѣла и чернеческыи ѹс꙽трои и прочаѧ ключимаѧ ꙗже на потребꙋ мнихом и повсегда по всѧ времена с великимъ прилежанїем и с꙽ желанїем и со слезами молѧше сѧ бг҃ѹ да бы сподобити сѧ агг҃льскому томѹ образѹ и причести сѧ во иноческыи ликъ и призвав к себѣ въ прежреченнꙋю пѹстын꙽кꙋ нѣкоего старца дх҃овна чином сщ҃енничьскым ѹкрашена прозвитерьскою блгдтью почтена саном игѹмена сѹща именем митроѳана емѹже повелѣвает кѹпно ж и молит съ смиренометанїем и к немꙋ радос꙽тнѣ прекланѧет главꙋ свою во иноческаѧ хотѧ ѿ него ѡблещи сѧ и прсно гл҃ѧ емѹ ѿч҃е сотвори любовь пос꙽тризи мѧ въ мнишескїи чинъ ѕело бо хощѹ его ѿ юности моеѧ ѿ многа времени но нѹжа рѡдительскаѧ одержаше мѧ нынѣ же ѿ всѣхъ сих свободих꙽ сѧ и сице жадаю ацем꙽же образом желает елень на источникы водныѧ сице желает дш҃а моѧ иноческаго и пѹстыннаго жительс꙽тва игѹмен꙽ же незамедлено вниде въ цр҃ковь и пос꙽триже и во агг҃льскїи образ мсца октоврїѧ въ з҃ дн҃ь на памѧт ст҃ых мч҃нкъ сергїѧ і вакха и наречено быс имѧ его во мнишеском чинѹ сергїи тако бо тогда нарицахѹ с꙽плоха имена не съ имени но в он꙽ же дн҃ь аще котораго ст҃го памѧт прилѹчаше сѧ в꙽ то имѧ прорицахѹ пос꙽тригающемѹ сѧ имѧ бѣ же ст҃ыи тогда возрастом к г҃ лѣт Егда прїѧтъ иноческїи ѡбраз цр҃ковь же юже поминаю юже самъ тои сергїи созда и нарече ю во имѧ ст҃ыѧ троца въ тои цр҃кви прежереченныи ѡнъ игѹменъ с пос꙽триженїем кѹпно тогда соверши и бжственѹю литѹргїю блж҃енъныи же сергїи новопос꙽триженыи чернецъ ꙗко совершенъ быс тогда съпричас꙽тникъ ком꙽канїи ст҃ых таинъ прчстомꙋ тѣлꙋ и крови г҃а нашего іс҃ х҃а ꙗко достоинъ сподоби сѧ таковыѧ ст҃ынѧ и тако по ст҃м причащенїи или в꙽ самом тѡмъ причащенїи вниде во нь и всели сѧ блгдть и даръ ст҃аго дх҃а ѿкѹдѹ ж се бысть вѣдомо прилѹчиша бо сѧ нѣцїи тѹ в то времѧ ꙗко во истинѹ ꙗко неложнїи свидѣтелїе ꙗко егда сергїи причащь сѧ ст҃ых таинъ тогда абіе внезаапѹ исполни сѧ всѧ цр҃кви она бл҃гоѹханїѧ не токъмо въ цр҃кви но и окрестъ цр҃кви обонѧша воню бл҃говоннѹ и вси видѣв꙽ше и ѡчютив꙽ше и прославиша бг҃а иж сице прославлѧющаго своѧ ѹгодникы се быс первыи чернецъ в꙽ тои цр҃кви и в тои пѹстыни пос꙽триженъ первыи начинанїем послѣднїи мдрованїемъ первыи чисменем а послѣднїи же трѹды а рекѹ и первыи и послѣднїи мнѡѕи бо в тои цр҃кви пос꙽тригоша сѧ но ни един же доспѣ достигнꙋти въ прѧсло ег мнѡѕи також начаша но не вси абїе сице окончаша мнѡѕи потом в том мѣсте и при нем и по нем иночес꙽твоваша по истине вси добри сѹть но не вси сравнают сѧ в꙽ мѣрѹ его се быс того мѣста аки первыи инокъ началоѡбразныи трѹдополож꙽никъ всѣмъ прочим мнихом образъ бываѧ живѹщим тѹ егда бо пос꙽тризаше сѧ не токмо пос꙽тризаетъ власы главы своеѧ но в꙽кѹпѣ со ѿꙗтїем нечювьс꙽твеных власовъ и плотскаѧ соѿрѣзѹет желанїѧ а еже егда ризъ миръскых совлачаше сѧ в꙽кꙋпѣ ѿлагааше ѧ се ес тои иже вет꙽хаго чл҃ка совлачааше сѧ и ѿлагааше а в новаго ѡблече сѧ и препоꙗсаше крѣп꙽ко чресла своѧ ѹготова сѧ в подвиги дх҃овныѧ мѹжески внити ѡставль миръ и ѿрече сѧ его и всѣх ꙗже сѹть в꙽ мирѣ имѣнїѧ же и всѣх прочих житїискых вещеи и единою просто рещи и всѧ ѹзы мирьскаго житїѧ растерзавъ акы нѣкїи орелъ легкими крилома опрѧтав꙽ сѧ акы къ воздѹхꙋ на высотꙋ возлетѣв тако и сеи прпдбныи ѡставль миръ и ꙗже сѹть в꙽ мире ѿбѣже всѣхъ прочих житеиских вещеи ѡставль рѡд꙽ свои и всѧ ближники и ѹжикы дом꙽ же и ѿч҃ес꙽тво по древнемꙋ патрїархꙋ авраамꙋ пребысть ж бл҃женныи въ цр҃кви седмь дн҃ии ничтож в꙽кѹшаѧ разве точїю прос꙽фирѹ онѹю же ѿ рѹки игѹмена взѧт꙽ ѿ всего ѹпражнѧѧ сѧ разве точїю постꙋ и мл҃твѣ прилежаше дв҃дьскѹю пѣс всегда прсно во ѹстѣх имѣѧше ѱалѡмскаѧ словеса имиже самъ тѣшаше сѧ имиж хвалѧше бг҃а молча поꙗше и бл҃годарѧше б҃га гл҃ѧ г҃и возлюбих красотѹ домѹ твоего и мѣсто вселенїѧ славы твоеѧ домѹ твоемѹ подобает ст҃ыни г҃и в꙽ дол꙽готѹ дн҃їи коль возлюблена села твоѧ г҃и силъ желает и скон꙽чевает сѧ дш҃а моѧ во дворы гн҃ѧ срдце мое и плот моѧ возрадовасте сѧ ѡ боѕѣ живе ибо птица обрѣте себѣ храминꙋ и горлица гнѣздо себѣ идѣже положи п꙽тенца своѧ блж҃ени живѹщїи в домѹ твоемъ во вѣки вѣкомъ вос꙽хвалѧт тѧ ꙗко лѹч꙽ше ес дн҃ь единъ во дворех твоих паче тысѧщъ изволих прив꙽мѣтати сѧ в домѹ бг҃а моего паче нежели жити ми в селех грѣшничих егда ж ѿпѹщаше игѹмена ѡного иже пос꙽триг꙽шаго и со мнѡѕем смиреномꙋдрїем сергїи рече емѹ се ѹбо ѿч҃е ѿходиши ты днес еже ѿ здѣ а мене смиренаго ꙗкож и произволихъ единого ѡставлѧеши но азъ ѹбо ѿ многа времени и всею мыслью моею и желанїем вжелах сего еже жити ми едіномѹ в꙽ пꙋстыни и без꙽ всѧкого чл҃ка из давна бо сего просих ѹ бг҃а молѧ сѧ повсегда слыша и поминаѧ прорка вопїюща и глаголюща се ѹдалих сѧ бѣгаѧ и ѹдворих꙽ сѧ в пѹстыни чаѧхъ бг҃а спасающаго мѧ ѿ малодш҃їѧ и ѿ бѹрѧ и сего ради ѹслыша мѧ бг҃ъ и внѧт глас мл҃твы моеѧ блгсвенъ бг҃ъ иже не ѡставит молитвы моеѧ и млсти своеѧ ѿ мене и нн҃ѣ ѡ семъ бл҃годарю бг҃а сподобив꙽шаго мѧ по моемѹ желанїю еже единомѹ в꙽ пѹстыни сеи жительс꙽твовати и единьс꙽твовати и везмолъс꙽твовати ты же ѿч҃е обач нн҃ѣ ѿходѧ еже ѿсюдѹ блгсви мѧ ѹбо смиреннаго и помоли сѧ ѡ моем ѹединенїи кѹпно ж и поѹчи мене како жити ми единомѹ в꙽ пѹстыни како молити сѧ бг҃ѹ како безъ вреда пребыти како противити сѧ врагѹ и гордым его мыслем азъ бо есмь новоѹкыи и новопос꙽триженыи и новоначалныи инокъ ꙗко длъженъ есмь совос꙽прашати с с тобою игѹмен꙽ же аки во ѹжасѣ ѹдивлѧѧ сѧ ѿвѣща или мѧ рече вопрошаеши егож ты не невѣси нас не хѹже ѡ чстнаѧ главо ѡбыклъ бо еси намъ присно симъ ѡбраз смиренїѧ показовати ѡбаче нн҃ѣ и азъ рекѹ ꙗкож лѣпо ми ес словесы молитвеными ѿвѣщати ти сице гл҃ѧ г҃ь б҃гъ иже преже избравыи тѧ сице да ѹщедрит тѧ да вразѹмит тѧ да наѹчит тѧ и радости дх҃овныѧ да исполнит тѧ и мало нѣчто ѿ дх҃овных побесѣдова с ним и ѹже ѿити хотѧше прпдбныи ж сер꙽гїи поклони сѧ ему до землѧ рекъ ѡч҃е помоли сѧ о мнѣ къ б҃гѹ да ми поможет терпѣти плотскыѧ брани и бесовьскыѧ находы и звѣринаѧ ѹстремленїѧ и пѹстынныѧ трѹды игѹмен꙽ же ѿвѣщавъ реч гл҃етъ павелъ апслъ блгсвенъ г҃ь иже не дасть нас чрез силꙋ искѹшеным быти и паки реч все могѹ ѹкрѣплѧющемѹ мѧ бг҃ѹ и абїе ѿходѧ предасть его бг҃ѹ и ѡставлѧетъ его в꙽ пѹстыни единого без꙽молс꙽твовати и единьс꙽твовати сергїи же ѿпѹщаѧ игѹмена еще паки прошаше ѿ него блгсвенїѧ и мл҃твы игѹмен꙽ же прпдбномѹ сергїю рече се азъ ѿхожѹ ѿсюдꙋ а тебе оставлѧю бг҃ѹ иже не дастъ прпдбномѹ своемꙋ видѣти истлѣнїѧ иже не дастъ жезла грѣшных на жребїи праведных иже не дастъ нас в ловитвѹ зобом ихъ ꙗко г҃ь любит праведника и не оставит прпдбных своихъ но во вѣкы сохранитъ ѧ г҃ь сохранит вхожденїе твое и исхожденїе твое ѿн҃нѣ и до вѣка аминь и то рекъ игѹменъ сотворивъ мл҃твꙋ и блгсвив его ѿиде ѿ него изыде ѿнѹдꙋ же и прїиде длъжно же ес и се ѹвѣдѣти почитающим колицѣх лѣт пос꙽триже сѧ прпдбныи болѣ двадесѧтїи ѹбо лѣтъ видимою веръстою болѣ ж ста лѣтъ разѹмным остроѹмїем аще бо и млад сыи возрастом телесным но старъ сыи смыслом дх҃овным и совершенъ бжственою блгдтїю по ѡшествїи же игѹменове прпдбныи сергїи в꙽ пѹстыни ѹпражнѧше сѧ единъ живыи без всѧкого чл҃ка и кто может сказати трѹды его или кто доволенъ изъгл҃ати подвиги его како претерпѣ единъ живыи в꙽ пѹстыни нѣс како мощно намъ сказати с коликим трꙋдомъ дх҃овным и съ многим попеченїем начинаше начало еже жити на единѣ елика доволна времена и лѣта в лѣсѣ ономъ пꙋстыннѣм мѹжескы пребываше твердѣишаѧ ѹбо и ст҃ѣишаѧ она дш҃а несѹмѣнно претерпѣ безъ приближенїѧ всѧкого лица чл҃ча ис꙽правлѧѧ хранѧше ѹставъ правила иноческаго непорочно непотъкновенно ѹбо и незазорно кыи ѹбо ѹмъ или которыи ꙗзыкъ желанїѧ и началныѧ первыѧ теплоты и люб꙽ви того ꙗже къ бг҃ѹ о таиных добродѣтели его ис꙽правленїѧ како доѹмѣет или может повѣдати или писанїю ꙗвлено предати еже того ѹединенїе и дръзновенїе и стенанїе прошенїе и всегдашнее моленїе еже прсно къ бг҃ѹ приношаше слезы теплыѧ плаканїѧ дш҃евнаѧ воздыханїѧ срдчнаѧ бдѣнїѧ повсенощнаѧ пѣнїѧ трезвеннаѧ мл҃твы непрестанныѧ стоѧнїѧ несѣдалнаѧ чтенїѧ прилѣжнаѧ колѣнопокланѧнїѧ частаѧ алканїѧ жаданїѧ на земли леганїѧ нищета дх҃овнаѧ всего скѹдота всего недостат꙽кы что помѧни того нѣс к сим꙽ же и всѣм и бесовьскыѧ рати видимыѧ и невидимыѧ брани борьбы съплетенїѧ дѣмоньскаѧ с꙽трахованїѧ дїѧвольскаѧ мечтанїѧ пѹстыннаѧ с꙽трашилища неначаемых бѣд ожиданїе з꙽вѣринаѧ натеченїѧ и тѣх свѣрѣпаѧ ѹс꙽тремленїѧ и еще надо всѣми сими и по сих еже нес꙽трашливѹ быти емѹ дш҃ею и небоꙗзнивѹ сердцемъ ниже ѹжасати сѧ ѹмѡмъ к꙽ таковымъ вражїѧмъ кознем и лютымъ прилогомъ ж и начинанем мнѡѕи бо тогда з꙽вѣрїе часто нахожаху на нь не токмо в нощи но и во дн҃и бѧхѹ ж ѕвѣрїе стада волковъ выюще и ревѹще иногда же и медвѣди препдбныи же сергїи аще и в малѣ ѹс꙽траше сѧ ꙗко чл҃къ но ѡбаче мл҃твѹ прилѣжно къ бг҃ѹ простираше и тою паче воѡрѹжаше сѧ и тако млстїю бж҃їею пребыс ѿ них невреженъ ѕвѣрїе ѹбо ѿхожахѹ ѿ него а пакости емѹ ни единыѧ не сотвор꙽ше егда бо начинаше исперва състроити сѧ мѣсто то тогда прпдбныи сергїи мнѡга ѡзлобленїѧ и скорби претерпѣ ѿ бесов꙽ же и ѿ ѕвѣрїи и гадъ но ничтож ѿ них не прикоснѹ сѧ ни вреди его блгдть бо бж҃їѧ соблюдаше его и никто же да не дивит сѧ о семъ свѣдыи по истинѣ ꙗко бг҃ѹ живѹщꙋ въ чл҃цѣ и дх҃ѹ ст҃омѹ в немъ почивающѹ всѧ емѹ покарѧют сѧ ꙗкоже древле адамѹ первозданномѹ преже престѹпленїѧ заповѣди гн҃ѧ единаче ж егда емꙋ живѹщꙋ едіному в꙽ пꙋстыни ѡ прогнанїи бесовъ мл҃твами ст҃агѡ во единъ ѹбо ѿ дн҃їи прпдбныи сергии в нощи вниде въ цр҃ковь хотѧ пѣти заѹтренюю и внегда начен꙽шѹ емѹ пѣнїе внезаапѹ стена ц҃рьковнаѧ разстѹпи сѧ и се дїѧволъ ѡчивѣсть вниде съ мнѡжес꙽твом вои бесовьских акы не входѧи дверми ꙗко тать и разбоиникъ ꙗви же сѧ емѹ сице бѧхѹ во ѡдежах и в꙽ шапках литовьских ос꙽троверхих но ѹстремиша сѧ на бл҃женнаго хотѧща разорити цр҃ковь и мѣсто изъ основанїѧ а на бл҃женнаго зѹбы с꙽крегчюще и грозѧще емѹ и ѹс꙽трашающе его хотѧще ѹбити его и гл҃юще емѹ избежи изыди ѿсюдꙋ и к томѹ не живи здѣ на мѣсте семъ не бо мы наидохом на тѧ но паче ты нашелъ еси на нас аще ли не избѣжиши ѿсюдꙋ то расторъгнем꙽ тѧ и ѹмреши в рѹках наших и к томѹ не живъ бѹдеши и ѡбычаи бо есть дїѧволѹ и его гор꙽дости едга начнет на кого похвалѧти сѧ или грозити сѧ тогда хощет и землю потребити и море ис꙽сѹшити а не имѣѧ власти ни над свинїѧми прпдбныи же сергїи воѡрѹжив꙽ сѧ мл҃твою еже къ бг҃ѹ и нача гл҃ати бж҃е кто ѹподобит сѧ тебѣ не премол꙽чи ни ѹкроти бж҃е ꙗко се врази твои возшѹмѣша и паки реч да воскрснет бг҃ъ и разыдꙋт сѧ враѕи его и да бѣжат ѿ лица его вси ненавидѧщеи его ꙗко исчезает дымъ тако да исчезнѹт ꙗко тает воскъ ѿ лица огню тако да погибнꙋт грѣшницы ѿ лица бж҃їѧ а праведницы возвеселѧт сѧ и тако сергїи именем ст҃ыѧ троца имѣѧ помощницꙋ и застꙋпницꙋ ст҃ѹю бц҃ꙋ и во ѡрѹжїѧ мѣсто имѣѧ чстныи крстъ хв҃ъ и порази дїѧвола акы дв҃дъ голїѧда и абїе дїѧволъ с꙽ бѣсы своими невидими быша и вси исчезоша и без вести быша прпдбныи ж велико бл҃годаренїе принесе къ бг҃ѹ избавльшемѹ его ѿ таковыѧ бесовьскыѧ крамолы не по мнѡѕех же дн҃ех егда бл҃женныи в хиже своеи всенощнѹю свою единъ бес꙽ престани творѧше мл҃твѹ внезапꙋ быс шѹмъ и клопот и мѧтежъ многъ и смѹщенїе и страх не во снѣ но на ꙗвѣ и се бѣси мноѕи паки наидоша на бл҃женнаго стадом бесчинно вопїюще и с꙽ прещенїемъ гл҃юще ѿиди ѿиди ѿ мѣста сего что ища пришелъ еси в꙽ пѹстыню сїю что хощеши обрѣсти на мѣсте семъ что требꙋеши в лѣсе семъ сѣдѧ жити ли здѣ начинаеши въскѹю здѣ водворѧеши сѧ не надѣи сѧ здѣ жити не к томѹ бо можеши ни часа закоснѣти се бо ес ꙗкож и самъ зриши мѣсто пѹсто мѣсто без꙽годно и не проходно но со всѣ страны до людеи далече и никтож ѿ чл҃къ не присѣщает здѣ не боиши ли сѧ егда когда ѿ глада ѹмреши здѣ или дѹшегꙋб꙽цы разбоиницы обрѣтше разбьют тѧ се бо и звѣрїе мнози плотоꙗдци обрѣтают сѧ в пꙋстыни сеи и волцы тѧжции выюще стадом происходѧт сюдꙋ но и бѣси мнози пакостѧт злѣ и с꙽трашилища мнѡга и всѧ грознаѧ проꙗвлѧют сѧ здѣ им꙽же нѣсть числа ел꙽ма ж пѹсто ес ѿ давна мѣсто се кѹпно ж и непотребно и каѧ потреба ес тебѣ аще здѣ звѣрїе нашедше снѣдѧт тебе или некакою иною без꙽годною безлѣпотною напрасною ѹмреши смертїю но без всѧкого пожданїѧ ставъ пробежи скорѣе еже ѿ здѣ никакоже раз꙽мышлѧѧ ни сѹмнѧ сѧ ни ѡзираѧ сѧ въспѧть сѣмо и овамо да не тебѣ еже ѿ здѣ скорѣе проженемъ или ѹмерътвимъ прпдбныи же крѣпкꙋ вѣрѹ любовь надежѹ бг҃ѹ стѧжавъ и прилѣжнꙋ со слезами мл҃твѹ на враги творѧше еж избавити сѧ емѹ ѿ таковаго бесовьскаго пронырьс꙽тва бл҃гии же чл҃колюбецъ бг҃ъ скорыи на помощъ готовъ на млсть не ѡстави раба своего на долѕѣ ратовати сѧ и на мноѕе напас꙽твовати сѧ но елико мню скорѣе часа посла млсть свою ꙗко да врази ѹбо бѣсове ѿсюдꙋ посрамѧт сѧ и ѿ сего познаютъ и бж҃їю помощъ и свою немощъ прпдбныи же твердыи дш҃ею иже видимо и невидимо прсно с꙽ бесы борыи сѧ победител бесовом да ꙗвит сѧ абїе же въскорѣ бжственаѧ тогда нѣкаѧ внезаапѹ того ѡсени сила и лѹкавыѧ дꙋхи на скорѣ разъгна крѣп꙽ко и до конца без вести сотвори ѧ и преподобнаго ѹтѣши и бжственаго нѣкоего исполни веселїѧ и ѹслади срдце его сладостію дх҃ѡвъною ѡн꙽ же абїе ѹпознавъ скорѹю помощъ и млсть и блгдть бж҃їю ѹразѹмѣвъ бл҃годарныѧ хвалы бг҃ѹ воз꙽сылаше гл҃ѧ бл҃годарю тѧ г҃и и ꙗко не оставил꙽ мѧ еси но скоро ѹслышавъ помиловал꙽ мѧ еси сотвори со мною знаменїе во бл҃го и да видѧт ненавидѧще и мѧ и постыдѧт сѧ ꙗк ты г҃и поможе ми и ѹтѣшил мѧ еси деснїца твоѧ г҃и прослави сѧ въ крѣпости деснаѧ рѹка твоѧ г҃и сокрѹши враги наша бѣсы и державою крѣпости твоеѧ до конца тѣх погѹби се же да смышлѧет сѧ и разсѹжает всѧкъ кто ѹмъ имѣѧи ꙗко дѣло се быти лѹкаваго дїѧвола и начало злобнаго и зломдреца и ѕлоначинателѧ хотѧше ѹбо дїѧволъ прогнати прпдбнаго сергїѧ ѿ мѣста того завидѧ сп҃сенїю нашемѹ кѹпно ж и боѧ сѧ да некако пѹстое то мѣсто воздвигнет бж҃їею блгдтїю и монастырь воз꙽градит возъмогъ своим тер꙽пѣнїем и еже ѿ себе т꙽щанїем꙽ же и прилежанїем ꙗко нѣкѹю весь наполнит или ꙗко нѣкѹю населит селитвѹ и ꙗко нѣкїи возградит градецъ обитель сщ҃еннѹю и вселенїе мнихом содѣлает въ славословїе и непрестанное пѣнїе б҃гꙋ ꙗкож и быс бл҃годатїю х҃вою и еже и видим днес не токмо бо сїи великїи монастырь ꙗко лавра иже в радонеже состави но и прочаѧ дрѹгиѧ монастырѧ различныѧ постави и в них мних множжес꙽тво совокꙋпи по ѿч҃ьскому ж ѡбычаю и преданїю по временех же доволных дїѧволъ победив꙽ сѧ съ бл҃женным в различных привидѣнїих всѹе трꙋжав꙽ сѧ кѹпно с бесы своими аще и многаѧ различнаѧ мечтанїѧ наведе но ѡбаче ни во ѹжасть може воврещи твердаго ѡного дш҃ею и храбраго подвижника паче же потом по различьных мечтанїих и грозных привидѣнїих прпдбныи сергїи храбреи воѡрѹжаше сѧ и ѡполчаше сѧ на бесы дерзаѧ в꙽зираше ѹповаѧ на бж҃їю помощъ и тако бж҃їею блгдтїю сохранѧем без вреда пребыс ѡвогда ѹбо дѣмоньскаѧ кознодѣис꙽тва и с꙽трахованїѧ иногда ж звѣринаѧ ѹс꙽тремленїѧ мноѕи бо ѕвѣрїе ꙗкоже рече сѧ в тои пѹстыни тогда ѡбретахѹ сѧ ѡвыи стадом выюще ревꙋще прохождаахꙋ а дрꙋѕїи ж не во мноѕѣ но или два или трїе или един по единомꙋ мимотечаху ѡвїи же ѿдалече а дрꙋѕии близ бл҃женнаго приближахѹ сѧ и окрѹжахꙋ его ꙗк и нюхающе его и ѿ них же единъ ѕвѣрь рекомыи ар꙽кꙋда еже сказает сѧ медвѣд иже по всегда обыче приходити къ прпдбномꙋ се же видѣвъ прпдбныи ꙗко не ѕлобы ради приходит к немѹ ѕвѣрь но паче да возмет ѿ брашна мало нѣчто в꙽ пищꙋ себѣ и изношаше емѹ ѿ хижа своеѧ малъ ѹкрꙋх хлѣба и полагаше емѹ или на пень или колодꙋ ꙗко да пришед по ѡбычаю ѕвѣрь и ꙗко готовѹ себѣ обрѣт пищꙋ и вземъ ѹсты своими ѿхожаше аще ли когда не достав꙽шѹ хлѣбꙋ и пришед по ѡбычаю ѕвѣрь не ѡбрѣт обычнаго своего ѹрочнаго ѹкрѹха тогда дол꙽го времѧ не ѿхожаше но стоꙗше взираѧ сѣмо и ѡвамо ѡжидаѧ акы нѣкїи злыи длъжникъ хотѧ вос꙽прїѧти долгъ свои аще ли прилѹчаше сѧ единомѹ обрѣсти сѧ ѹкрꙋхѹ то нѹжа быс прпдбномѹ и то предѣлити на двѣ части да единѹ ꙋбо себѣ оставит а дрѹгѹю звѣреви ѡномꙋ предложит не имѣѧше бо тогда в꙽ пꙋстыни сергїи ѹ себѧ различных брашенъ разве точїю хлѣбъ единъ и водѹ ѿ источьника сѹщаго тѹ и тоже по ѡскѹдꙋ многажды ж и хлѣбѹ дн҃евномѹ не обрѣсти сѧ и егда семѹ бываемѹ тогда оба абїе пребываста алчюща сам꙽ же и ѕвѣрь иногда ж бл҃женныи себѣ не ѹгажаше и самъ алченъ бываше аще и единъ кѹсъ хлѣба обрѣташе сѧ ѹ него и то пред ѕвѣрем ѡнѣмъ помѣташе и изволи самъ не в꙽кѹшаѧ в тои дн҃ь алкати паче нежели ѕвѣрѧ ѡного ѡскорбити и не ꙗдша ѿпѹстити не единою же ни дважды ѕвѣрь онъ приходити обыче но по многа времена на кїиждо дн҃ь аки множае гѡдꙋ сїе творѧше бл҃женньи же всѧ приключив꙽шаѧ сѧ искѹсъ с радостїю терпѧше во всѣх бл҃годарѧше бг҃а а не стѹжаше си ни ѹнываше въ скорбех елма ж стѧжаше разꙋм и великѹю вѣрѹ къ бг҃ѹ еюже воз꙽може всѧ с꙽трѣлы непрїѧзнены раждеженыѧ ѹгасити еюже возможе низложити всѧко возвышенїе высѧщее сѧ на разѹм бж҃їи и ꙗже ѿ дѣмонъ прилогъ прилѹчающих сѧ да не ѹбоит сѧ писано бо ес праведныи ꙗко левъ ѹповаѧ ходит и на все дер꙽зает вѣры ради не ꙗко искѹшаѧ б҃га но паче надѣѧ сѧ на нь надѣющеи сѧ на г҃а ꙗко гора сїѡнъ не подвижет сѧ во вѣки надѣѧ же сѧ во истинꙋ ꙗко на г҃а тверда ꙗкож и сеи бл҃женныи ꙗко нѣкїи храборъ воинъ и ꙗко крѣпкїи орѹжникъ воѡрѹженъ и ѡполчен в силѹ дх҃а да ꙗкож ѹбо всегдашнее имат попеченїе к꙽ б҃гꙋ по толикѹ ж и бг҃ъ ѡ нем речет с ним есмь въ скорби измѹ и и прославлю и длъготѹ дн҃еи исполню его и ꙗвлю емѹ сп҃сенїе мое слабыи ж ѹбо и лѣнивыи в дѣлех своих таковаго ѹпованїѧ не может имѣти но иже съ б҃гом непрестан꙽но пребываѧ во всѣх ис꙽правленїих своих и приближаѧ сѧ емꙋ доброт ради дѣл своих и протѧзаѧ блюденїе своег срдца блгсти его нескꙋдно и неѹклон꙽но ꙗкож дв҃дъ проркъ реч исчезоста оочи мои ѹповающꙋ ми на бг҃а моег таковое ѹпованїе имѣѧ прпдбныи сергїи и с таковым дер꙽зновенїем деръзнꙋ внити в пꙋстыню сїю единъ единьствовати и безмолъс꙽твовати иже и бжственыѧ сладости безмолвїѧ в꙽кѹсивъ и тоѧ ѿстѹпити и оставити не хотѧше и звериных ѹс꙽тремленїи и бесовьских мечтанїи не боꙗше сѧ ꙗкож есть писано не ѹбоиши сѧ ѿ с꙽траха нощнаго ѿ с꙽трѣлы летѧщаѧ во дн҃е ѿ вѣщи во тмѣ преходѧщаѧ ѿ срѧща и бѣса полѹдн҃ьн꙽наго и полѹнощнаго противѹ же пѹстынномѹ с꙽трахованїю мл҃твою воѡрѹжаше сѧ ꙗкоже в лѣс꙽твице рече сѧ в нихже рече мѣстех ѹс꙽трашаеши сѧ не лѣни сѧ без мл҃твы проходити но мл҃твою воѡрѹжи сѧ и рѹцѣ распростеръ іс҃овым именемъ бїи ратникы аще бо на мл҃твѹ въскорѣ въскочивъ помолит сѧ с нами тогда пришедыи бл҃гыи нш҃ь агг҃лъ хранител и тако прпдбныи возверзе на г҃а печаль свою и возложи на бг҃а ѹпованїе свое и вышнѧго положивъ прибѣжище свое пребыс ѿ с꙽траха бе с꙽траха и бес пакости и без вреда бг҃ъ бо бл҃гы и чл҃колюбецъ иже скорое и твер꙽дое ѹтѣшенїе дарѹѧ рабом своим иже всегда щадѧ и сохранѧѧ ѹгодника своего ꙗкож ст҃ое г҃летъ писанїе ꙗко агг҃лом своим заповѣсть сохранити сице и здѣ посла бг҃ъ млсть свою и блгдть свою в помощъ емѹ еже сохранити его ѿ всѧкого ѡбистоѧнїѧ видимаго ж и невидимаго прпдбныи ж видѧ ꙗко покрывает его бг҃ъ своею блгдтїю и дн҃ью и нощїю прославѧше бг҃а и бл҃годарныѧ хвалы возсылаше б҃гꙋ не оставлѧющемꙋ же зла грѣшных на жребїи праведных иже не дас нас чресъ силѹ искꙋшеном быти на часте же ст҃ѹю прочиташе книгѹ ꙗко да ѿтꙋдꙋ всѧкѹ приплодитъ добродѣтель съкровен꙽ными мысльми под꙽визаѧ ѹм свои на в꙽желѣнїе вѣчных бл҃гъ и в наслаженїе обещан꙽ных бл҃гих съкровищъ и еже паки дивнее ꙗкож никтож того жестокое добродѣтелное житїѧ таиное ѹвѣдаше точїю то единъ бг҃ъ иже таинаѧ зрѧи и таиных испытатель и не ꙗвленаѧ пред ѡчима имѣѧ тѣмъ еже безмол꙽внаго и без꙽мѧтежнаго житїѧ желанїѧ лишаем бывает но ѡно ѹбо возлюблено быти мнѧше сѧ емѹ еже на единѣ единомѹ бг҃ѹ частыѧ и прилѣжныѧ и таиныѧ приносити мл҃твы и бг҃ѹ единомѹ собесѣдовати и превышнемѹ вездѣ сѹщемѹ въжелѣн꙽ми присвоити сѧ и к томѹ единомѹ приближати сѧ и еже ѿ него блгдтїю просвѣщати сѧ и сицевыми томѹ ѹпражнѧющѹ сѧ мысльми ꙗко да бл҃гопрїѧтенъ бѹдет еже ѡ сихъ подвигъ его и без꙽ зазора и сего ради на кыиждо дн҃ь теплѣ ѡбнощеваше частыѧ къ бг҃ꙋ млт҃вы въсылаѧ повсегда б҃гъ же моленїѧ его николиж не презрѣи ꙗк бл҃госердїе имѣѧ мнѡжес꙽тво щедрот не навыче бо презирати моленїѧ боѧщих сѧ его и творѧщих волю его по временех же нѣколицѣх сирѣчь пребыв꙽шꙋ емѹ в꙽ пѹстыни единомѹ единьс꙽твовав꙽шꙋ или двѣ лѣте или болѣ или мен꙽ши не вѣде бг҃ъ вѣсть и по сих видѧ бг҃ъ великѹю вѣрѹ его и многое терпѣнїе его ѹмлсрди сѧ на нь хотѧ ѡблегчити трѹды его пѹстынныѧ вложи въ срдце нѣкоторым ѿ братїѧ мнихом бг҃обоꙗзнивым и начахѹ приходити к немѹ се же быс с꙽троенїем и промышленїем всесилнаго млсрдаго г҃а бг҃а ꙗко хощет не единомꙋ сергїю жити в꙽ пꙋстыни сеи но мнѡжаишїи братїи ꙗкож рече павелъ апслъ не ища своеѧ ползы единого но мнѡгих да сѧ сп҃сѹтъ или рещи ꙗко хощет бг҃ъ воз꙽двигнꙋти мѣсто то и пѹстыню тꙋ претворити и тꙋ монастырь ѹс꙽троити и множаишим братїѧм собрати сѧ бг҃ѹ тако извольшѹ начаша посѣщати его мниси испер꙽ва единъ по единомѹ потом꙽ же ѡвогда два овогда ж трїе и молѧхѹ преподобнаго припадающе и гл҃юще ѿч҃е прїими нас хощемъ с тобою на мѣсте сем жити и дш҃а своѧ спсти и прпдбныи же не токмо не прїимаше их но и воз꙽бранѧше имъ гл҃ѧ ꙗко не можете жити на мѣсте семъ и не можете терпѣти трѹда пѹстыннаго алканїѧ жаданїѧ скорби тесноты и скѹдости и недостат꙽ковъ ѡни же рѣша хощем тер꙽пѣти трѹды мѣста сего да аще б҃гъ подастъ то и можем прпдбныи же паки вопросї ѧ гл҃ѧ мѡжете ли терпѣти трꙋды мѣста сего глад и жаждѹ и всѧкїѧ недостаткы ѡни же рѣша еи чстныи ѿч҃е хощем и мѡжем бг҃ѹ помагающꙋ нам и мл҃твам твоим споспѣшьс꙽твꙋющим нам токмо ѡ сем молим твое прпдбьс꙽тво не ѿлꙋчи нас ѿ лица твоег и ѿ мѣста сег любезнаг не ѿжени нас прпдбныи ж сергїи видѣвъ вѣрѹ их и ѹсерьдїе и ѹдивль сѧ имъ и рече имъ азъ не изъжденѹ вас понеже сп҃съ нашъ гл҃аше ꙗко грѧдѹщаго ко мнѣ не жьжденѹ вонъ и паки рече идѣже сѹть два или трїе совокѹплени во имѧ мое тѹ есмь азъ посредѣ их и дв҃дъ рече се коль добро и коль красно еже жити братїи в꙽кѹпѣ азъ бо братїе хотѣлъ есмь единъ жити въ пѹстыни сеи и тако скончати сѧ на мѣсте семъ аще ли сице извол꙽шꙋ б҃гꙋ и аще ѹгодно емѹ бѹдет еже быти на мѣсте семъ монастырю и мнѡжаишїи братїи да бѹдет волѧ гн҃ѧ азъ же васъ с радостїю прїемлю токмо потщите сѧ создати себѣ комѹждо свою кѣлїю но бѹди вы свѣдома аще в꙽ пѹстыню сїю жити прїидосте аще со мною на мѣсте семъ пребывати хощете аще работати бг҃ѹ пришли есте приготоваите сѧ терпѣти скорби бѣды печали всѧкѹ тѹгѹ и нѹжꙋ и недостаткы и нестѧжанїе и неспанїе и аще работати бг҃ѹ изволисте и прїидосте ѿселѣ ѹготоваите срдца ваша не на пищꙋ ни на питїе ни на покои не на беспечалїе но на терпѣнїе еже терпѣти всѧко искѹшенїе и всѧкѹ тѹгѹ и печаль и приготоваите сѧ на трѹды и на пощенїѧ и на подвиги дх҃овныѧ и на многи скорби многими бо скорбьми подобает намъ внити въ црство нбсное ѹзокъ пѹть и прискорбенъ есть въводѧи в꙽ жизнь вѣчнѹю и мало ихъ есть иже обрѣтают его нѹжно бо есть црство нбсное и нѹжницы восхищают е мноѕи сѹть звани мало же из꙽бранных мало бо есть спасающих сѧ тѣмъ и мало есть изъбранное стадо хв҃о ѡ нем꙽ же въ еѵгалїи рече г҃ь не бои сѧ малое мое стадо ѡ нем꙽же изволил ес ѿц҃ъ мои дати вам црство нбсное сїѧ бл҃женномѹ сергїю изъгл҃ав꙽шѹ к ним ѡни же с радостїю и со ѹсердїемъ обещаша сѧ гл҃юще всѧ повелѣнаѧ тобою творим и ни в чем꙽ же не преслѹшаем꙽ сѧ тебе и создаша себѣ кїиждо свою кѣлїю и живѧхѹ о боѕѣ смотрѧюще житїѧ прпдбнаго сергїѧ и томѹ по силѣ равноѡбразѹюще сѧ прпдбныи ж сергїи живыи съ братїѧми мнѡги трѹды претер꙽пѣваше и велики подвиги и поты пос꙽тническаго житїѧ творѧше жестоко же пос꙽тное житїе живѧше бѧхꙋ ж добродѣтели его сице ал꙽канїе жаданїе бдѣнїе сѹхоꙗденїе на земли леганїе чстота телеснаѧ и дш҃евнаѧ ѹс꙽тнама молчанїе плотскаго хотѣнїѧ извѣстое ѹмеръщвенїе трѹди телеснїи смиренїе нелицемѣрное мл҃тва непрестающїѧ раз꙽сѹженїе доброразсꙋдное любовь совершенаѧ хѹдость ризнаѧ памѧт смр҃тнаѧ кротость с тихостїю страх бж҃їи непрестанныи зачало бо премѹдрости страх г҃нь ꙗкоже зачало цвѣт ꙗгодам и всѧкомꙋ овощѹ сице зачало есть всѧкои добродѣтели страх б҃жїи ѡн꙽ же страх бж҃їи в себѣ водрѹживъ и тѣмъ ограждь сѧ и законѹ гн҃ю поѹчаѧ сѧ дн҃ь и нощъ ꙗко древо плодовито насаждено прї исходищихъ водных иже во свое времѧ дасть плѡд свои и понеж младѹ емѹ сѹщꙋ и крѣп꙽кѹ плотїю бѧше бо силенъ бывъ тѣлом могїи за два чл҃ка дїѧволъ же похотными с꙽трелами хотѧ ѹꙗз꙽вити его прпдбныи же очютивъ брань вражїю ѹдержа си тѣло и поработї е ѡбѹздавъ постом и тако блгдтїю бж҃їею избавленъ быс наѹчи бо сѧ на бесовьскїѧ брани воѡрѹжати сѧ ꙗкоже бѣсове грѣховною стрѣлою ѹс꙽трѣлити хотѧхѹ противѹ тѣх прпдбныи чистотными с꙽трѣлами с꙽трѣлѧше с꙽трѣлѧющих на мраце правыѧ срдцем сице живыи съ братїѧми аще и не поставленъ быс въ прозвитеры но вел꙽ми с ними пристоѧше цр҃кви бж҃їи и по всѧ дн҃и поѧше съ братїѧми въ цр҃ькви и полꙋнощницꙋ и заѹтренюю и часове и третїи и шестыи и девѧтыи и вечерню и нефимонъ по реченномѹ сед꙽мижды дн҃ем хвалих тѧ ѡ сѹдбах правды твоеѧ промежѹ сихъ частыѧ молбены на то бо ѹпраз꙽дниша сѧ еже бес꙽ престани молити бг҃а и въ цр҃кви и в꙽ кѣлїѧх по павлѹ гл҃ющѹ непрестающе молите сѧ бг҃ѹ а на ѡбѣдню призываше нѣкоего чюжаго попа сѹща саном или игѹмена старца и того прїимаше и повелѣваше емѹ творити ст҃ѹю литꙋргїю самъ сергїи исперва не хотѧше поставленїѧ презвитерьска или игѹменьства прїѧти многаго ради и конечнаго смїренїѧ имѣѧше бо в себѣ кротость многѹ и велико истинное смиренїе ѡ всемъ всегда подражаѧ своего влдкѹ г҃а нашего іс҃ х҃а подав꙽шаго сѧ на подражанїе хотѧщим подражати его и послѣдовати емѹ рекшемѹ прїидѣте ко мнѣ вси трѹжающеи сѧ и ѡбремененїи азъ покою вы возмѣте иго мое на сѧ и наѹчите сѧ ѿ мене ꙗк кротокъ есмь и смиренъ срдъцемъ и таковаго ради смиренїѧ сергїи не хотѧше поставленїѧ поповьс꙽тва или игѹменьс꙽тва в꙽зѧти гл҃аше бо прсно ꙗко зачало и корень есть санолюбїѧ еже хотѣти игѹменьс꙽тва собрав꙽шим꙽ же сѧ мніхомъ не ѕело множаишим но ꙗко чисменемъ до двою на десѧте ѿ них꙽же бѣ един старецъ василїи рекомыи сѹхи иже бѣ въ первых ѿ страны пришедыи ѿ верхъ дꙋбны ин꙽ же ѿ них именем іѧковъ рекомыи ꙗкѹта сїи бѣ в чинѹ образом ꙗко посолникъ егоже колиждо ѿсылахѹ на слꙋж꙽бѹ ꙗко ѕело на нѹжнѹю потребѹ без неꙗже не мощно ѡбрѣсти сѧ дрꙋгомѹ же онисимъ имѧ иже бѣ дїѧконъ дїѧконовъ ѿц҃ъ иелисеѧ гл҃емаго кѣлїѧм꙽ же зиж꙽демым и тыномъ ѡгражденым не ѕело прос꙽траннѣишим но и вратарѧ сѹщих тѹ ѹ врат пристави ѿ нихже самъ сергїи трїе и четыре кѣлїи самъ своима рѹкама созда но и прочаѧ всѧ монастырьскаѧ дѣлеса ꙗже братїѧмъ на потребѹ слѹжаше ово дрова на рамѹ своею ѿ лѣса ношаше и ꙗкож по кѣлїѧмъ раз꙽дроблѧѧ и растесѧѧ разношаше на полѣна разсѣкаѧ но что воспоминаю ꙗже о дровех дивно бо по истине бѣ тогда ѹ нихъ бываемо видѣти не сꙋщꙋ ѿ них далече лѣсꙋ ꙗкож нн҃ѣ нами зримо но идѣже кѣлїѧмъ зиждемым стоꙗти поставленым тѹ ж над ними и древеса ꙗко ѡсѣнѧющи ѡбрѣтахѹ сѧ шꙋмѧще стоѧхꙋ ѡкрстъ же цр҃кви часто колоды и пенїе повсюдѹ ѡбрѣташе сѧ ѹдѹ же и различнаѧ сѣѧхѹ сѧ сѣмена ꙗко на ѹстроенїе окладным зелїемъ но возратим꙽ сѧ паки на предиреченнꙋю бесѣдꙋ ꙗже о подвизех прпдбнаго сергїѧ како без лѣности братїѧмъ ꙗко кѹпленыи рабъ слѹжаше и дрова на всѣх ꙗкоже рече сѧ сѣчаше и толкѹщи жито въ жерновѣх мелѧше и хлѣбы печаше и вариво варѧше и прочее брашно ꙗже братїѧмъ на потребꙋ ѹс꙽траѧше ѡбѹвь же и пор꙽ты краѧше и шїѧше и ѿ источника сѹщаго тѹ водꙋ во двою водоносѹ почерпаѧ на своем си рамѣ на горꙋ возношаше и комꙋждо ѹ кѣлїи поставлѧше в꙽ нощи же на мл҃тве без сна пребываше хлѣбом и водою точїю питаше сѧ и того по ѡскѹдꙋ прїимаше и николиж ни часа не празденъ пребываше и сице ѹдрѹчи си тѣло мнѡгим воздержанїем и великими трѹды в немъ ж и плотскаѧ двизанїѧ бес пошествїѧ сотворѧше и паки бол꙽шаѧ подвиги на подвиги прилагаше и печаше сѧ о пребыванїи мѣста того ꙗко да бы ток꙽мо бл҃гопрїѧтен был трꙋд ег и елико же что дѣѧше п꙽салом во ѹстѣх его всегда бѣѧше еже рече предзрѣхъ г҃а предо мною вынѹ ꙗко ѡ деснѹю мене есть да сѧ не подвижѹ сице же емѹ пребывающѹ въ мл҃твах и въ трѹдѣх плѡт ис꙽тни си и ис꙽сѹши желаѧ быти горнѧго града гражанин и выш꙽нѧго іерслима жителинъ по лѣте же единем прежереченныи игѹменъ иже пос꙽триже бл҃женнаго сергїѧ раз꙽болѣ сѧ и нѣколико времѧ поболѣвъ ѿ сего житїѧ престави сѧ и къ г҃ѹ ѿиде прпдбныи же сергїи печаловаше сѧ ѕело и молѧше сѧ бг҃ѹ и мл҃твѹ прилѣжнꙋ ѡ семъ в꙽сылаше ꙗко да бы б҃гъ далъ игѹмена мѣстѹ томѹ наставника ѿц҃а же и правителѧ могѹща правити корабль дш҃евныи всемирныѧ жизни къ пристанищꙋ сп҃сенїѧ ѿ волнъ потопленїѧ ѿ злыхъ дѹхоовъ и сице емѹ молѧщѹ сѧ къ бг҃ѹ и просѧщѹ игѹмена и истиннаго строителѧ мѣстѹ томѹ б҃гъ ѹслыша мл҃твꙋ ѹгодника своего и моленїе его прїѧтъ да не дв҃да л꙽жѹща покажет рек꙽шаго волю боѧщих꙽ сѧ его сотворит и мл҃твѹ их ѹслышит и сп҃сетъ ихъ хощет дати самого просителѧ просив꙽шаго игѹмена праваго правителѧ да по еликѹ же сергїи просилъ по толикѹ же и прїѧ и обрѣте и приобрѣте въ правдꙋ праваго правителѧ могѹщаго ѹправити мѣсто то не себе же самого точїю просилъ но иного нѣкоего егоже б҃гъ дастъ бг҃ъ же ꙗко провидецъ провѣдыи бѹдꙋщаѧ и хотѧ воздвигнѹти и ѹстроити мѣсто то и прославити иного лѹч꙽ша того не обрѣте но точїю того самого просив꙽шаго дарѹет вѣдыи ꙗко мѡжетъ таковое ѹправленїе ѹправити въ славѹ имени его ст҃аго како же и кїимъ образом слѹчи сѧ быти начало сергїева игѹменьс꙽тва в꙽ложи бг҃ъ въ сердце братїѧмъ его како бы воз꙽двигнѹти его на началное начальс꙽тво въниде же нѣкое раз꙽мышленїе въ братїю его и сшедше сѧ преже сами промежи собою совѣт сотвориша ти тако вѣрою ѹтвердив꙽ше сѧ вси вкѹпе прїидоша къ прпдбномѹ сергїю гл҃юще ѡч҃е не можем жити безъ игѹмена нынѣ же прїидохом к тебѣ ꙗвити мысли наша и хотѣнїѧ ѕело желаем того да бы былъ намъ ты игѹменъ и наставникъ дш҃ам и тѣлом нашим да быхом ходили к тебѣ с покаѧнїем исповѣдающе грѣхи своѧ да быхом ѿ тебе прощенїе и блгсвенїе и молитвѹ по всѧ дн҃и прїимали и видѣли тебе по всѧ дн҃и совершающа ст҃ѹю литѹргїю да быхом колиждо ѿ честънѹю рѹкѹ твоею причащали сѧ прчстыхъ таинъ еи чстныи ѿч҃е сего желаем ѿ тебе ток꙽мо не ѿрицаи сѧ прпдбныи ж сергїи воздохнѹвъ из꙽ глѹбины дш҃а и рече имъ азъ и помышленїѧ не имѣх еже хотѣти игѹменьства но тако желает дш҃а моѧ искончати сѧ въ черньцех на мѣсте семъ вы же не принꙋжаите мѧ но ѡставите мѧ бг҃ѹ и тои ꙗкоже восхощет и сотворит о мнѣ они ж рѣша мы ѡч҃е желаем того да бы намъ был ты игѹменъ ты же ѿрицаеши сѧ мы же речемъ ти или самъ бѹди игѹменъ или шед с꙽проси намъ игꙋмена ѹ ст҃лѧ аще ли не тако то таковыѧ ради нѹжа разыдем сѧ вси ѿ мѣста сего прпдбныи же сергїи паки постонавъ ѿ срдца рече имъ нн҃ѣ ѹбо разыдем꙽ сѧ кїиждо во свою кѣлїю и вси помѡлим꙽ сѧ бг҃ѹ прилѣжно ѡ семъ да ꙗвит и ѿкрыет намъ что подобает творити ѡни же разыдоша сѧ кождо во свою кѣлїю по дн҃ех꙽ же нѣколицѣх паки прїидоша братїѧ къ прпдбномѹ сергїю гл҃юще понеже мы ѡч҃е снидохом꙽ сѧ на мѣсто сїе слышав꙽ше еже ѡ тебѣ начат꙽ки добраго подвизанїѧ твоего и цр҃ковнаг ѡснованїѧ ꙗже своима рѹкама совръшилъ еси имѹщи блгдть ст҃ыѧ троца к тои прибѣгохом на нюже надежѹ и ѹпованїе наше все возложихом твоим рѹковоженїе ѿселе ты намъ бѹди и ѿц҃ъ и игѹменъ и бѹдеши предстоѧ престолꙋ ст҃ыѧ троца серафимскѹю трист҃ѹю пѣс всылаѧ къ бг҃ѹ и безъкровнѹю совершаѧ слѹжбѹ и своима рѹкама да подаси намъ прчстаго тѣла и бжственыѧ крове г҃а нашего іс҃ х҃а и препокоивъ старость нашꙋ гробѹ предаси ны сергїю же ѿц҃ѹ на мноѕе ѿрицающѹ сѧ и не хотѧщꙋ молѧ ихъ ѹтѣшаѧ глаголаше простите мѧ ѿц҃ы мои и господїе мои кто есмь азъ смѣѧи таковаѧ дер꙽знѹти ихъже со страхом и ѹжастїю агг҃ли не могѹт достигнѹти како же недостоиныи азъ дерзъ ꙗвлю сѧ ни же ѹспѣвъ в꙽ таковѹю мѣрꙋ азъ начат꙽ка мнишескаго ѹстава и житїѧ никако же достигнѹх какѡ смѣѧ сїѧ ст҃ынѧ пристꙋпити или коснѹти сѧ а быхъ моглъ своихъ грѣховъ плакати сѧ и вашею молитвою ѡного бг҃а достигнꙋти краѧ желаннаго егоже въжелѣх ѿ юности моеѧ и сїѧ и множаишаѧ сих к ним извѣщавъ ѿиде в кѣлїю свою блазїи же ѡни старцы по дн҃ех паки пришедша начаша бесѣдовати к немꙋ гл҃юще предреченныѧ гл҃ы и множае тѣх и рѣша мы ѡч҃е дх҃овныи прѧ никоеꙗ же имамы с тобою бг҃ѹ наставльшꙋ насъ к тебѣ снидохом сѧ на мѣсто се и твоемѹ житїю и бл҃гонравїю подобити сѧ въжелахом и бѹдꙋщих наслажденїѧ бл҃гъ сподобити сѧ надѣѧхом꙽ сѧ аще же ты не хощеши пещи сѧ нашими дш҃ами и пастꙋх словесным ѡвцам не хощеши намъ быти мы ѹбо ѿходим ѿ мѣста сего и ѿ храма ст҃ыѧ троца и ѿ обѣта нашег неволею ѿпадаем и заблꙋдим аки ѡвца не имѹщи пастѹха въ горы презорства и распꙋтіѧ злым мыслем предавше сѧ сокрꙋшени бѹдем мысленым звѣрем сирѣч дїѧволом ты же ѿвѣтъ воздаси пред необиновенным сѹдїею вседержителем бг҃ом се же гл҃аша емѹ братїѧ прещенїем претѧще и грозами грозѧще много бо преже по многи дн҃и молиша его нѹдѧще ѡво смиренїем ѡво же тихостїю и ласканїемъ иногда ж прещенїемъ и жестокими словесы претѧхѹ жалѹюще сѧ ѡн꙽ же крѣпкїи дш҃ею твердыи вѣрою смиреныи ѹмомъ ни ласканію повинѹ сѧ ни прещенїѧ боѧше сѧ но выше прещенїѧ мѹжъ ѡбрѣте сѧ егда ж много нѹдиша его братїѧ на игѹменьс꙽тво ѡн же смиреномѹдръ сыи не хотѧ того прїѧти ниже еже из дѣтьс꙽тва совозрастъшее ему бг҃оподражанное смиренїе оставити таковое тѣх моленїе ѿтрѧсе грѣшна сѹща себе гл҃ѧ и недостоина прирекъ и се ꙗко мои гл҃и не согласѹют вашим словесем понеж вы ѹбо излише принѹжаете мѧ на игѹменьс꙽тво азъ же излише ѿрицаю сѧ елма ж азъ ѹбо самъ хощꙋ ѹченїѧ требовати пач и ѹчити сѧ неж ли иных поѹчати азъ ѹбо самъ желаю ѿ инѣх обладаемъ быти паче нежели иными обладатї и начальс꙽твовати бою же сѧ сѹда бж҃їѧ еда како бѹдет се бг҃ѹ тако любо ꙗкож вы повѣлеваете ми волѧ г҃нѧ да бѹдетъ ѡбаче побеженъ бывъ ѿ своего милованнаго братолюбїѧ и ѿ своего ѹсердїѧ и т꙽щивьс꙽тва едва повинѹ сѧ тѣх моленїю и посѹли быти прошенїю их и повинѹ сѧ волѣ ихъ быти паче же рещи волѣ бж҃їи быти и тако по сих всѣх предобныи сергїи въстенавъ изъ глѹбины срдца и всю мысль и ѹпованїе возлѡживъ къ вседержителю бг҃ѹ рече к ним во смиренїи дш҃а ѿц҃ы и братїѧ азъ сѹпротивъ вамъ ничтож гл҃ю волѣ гсни предав꙽ши сѧ тот꙽ бо вѣсть срдца и ѹтробы идемъ во град къ епспꙋ митрополитѹ же алеѯїю всеа рѹси тогда быв꙽шѹ емѹ во цр҃играде во граде ж переѧславли повелѣ быти во свое мѣсто епспѹ афонасїю велыньскомѹ к немѹ ж прїиде прпдбьныи ѿц҃ъ нашъ сергїи поимъ с꙽ собою два старца и вшед сотвори поклоненїе пред епспом епспъ же афонасїи видѣвъ и блсви его и въпроси имени его ѡн же сергїи именем себѣ повѣда афанасїи же слышавъ рад бысть о хсе целованїе дасть емѹ преже бо бѧше слышалъ ꙗже ѡ немъ начат꙽ки добраго подвизанїѧ его и цр҃кви возъграженїѧ и монастырю основанїѧ и всѧ бл҃гоѹгодныѧ дѣтели ꙗже къ братїи любы съ прилежанїемъ и мнѡгїѧ добрыѧ дѣтели и побесѣдова с нимъ д҃ховно и егда скончаста бесѣдꙋ и абїе сотвори поклоненїе пред епскпом бл҃женыи ѿц҃ъ нашъ сергїи начат молити ст҃лѧ просѧ игѹмена да бы далъ наставника дш҃ам ихъ прпдбныи ж афанасїи исполнь сыи ст҃аго д҃ха рече возлюблен꙽не бг҃ъ ст҃ымъ дх҃омъ ѹсты дв҃двы рече изведꙋ из꙽браннаго ѿ людїи моих и паки ибо рѹка моѧ поможет емѹ и мышца моѧ ѹкрѣпитъ и апслъ же павелъ рече никтож прїемлет ни ч꙽ти ни санѹ токмо возванныи ѿ бг҃а тебе же сн҃ѹ и брате бг҃ъ возвавыи ѿ ѹтробы мт҃ре твоеѧ ꙗже и ѿ многи слышах о тебѣ да бѹдеши ѿселе ты ѿц҃ъ и игѹменъ братїи бг҃омъ собранѣи во ѡбители ст҃ыѧ троца прпдобномѹ же сергїю ѿрицающꙋ сѧ и недостоиньс꙽тво излагающѹ исполнь же сыи бл҃годати ст҃го дх҃а афанасїи реч к немѹ возлюбленне всѧ стѧжалъ еси а послѹшанїѧ не имаши ѿц҃ъ же нашъ сергїи поклѡнь сѧ и рече ꙗко гв҃и годѣ тако и бѹди блсвенъ г҃ь во вѣки и всѣмъ рекшимъ аминь абїе же ст҃ыи епспъ афанасїи повелѣ клирикомъ внити во ст҃ыи олтарь сам же поемъ бл҃женнаго сергїѧ потщав꙽ сѧ вниде во ст҃ѹю цр҃ковь и облече сѧ во сщ҃енныѧ ризы и поимъ блаженнаго сергїѧ повелѣ изъгл҃ати емѹ изложенїе ѡбразъ ст҃ыѧ вѣры еже есть вѣрѹю во единого бг҃а и по скончанїи того сергїю главѹ поклон꙽шѹ ст҃ль же знамена и крстаобразно и сотворь мл҃твѹ сановнѹю и постави его иподъдїѧкономъ таже и дїѧкономъ и соверши бж҃ественѹю литѹргїю и вкѹпѣ причастиша сѧ бжственаго тѣла и крове г҃а нашего іс҃ х҃а наѹтрїѧ же совер꙽ши его ѵерѣиским саномъ и паки повелѣ емѹ сотворити ст҃ѹю литѹргїю и своима емѹ рѹкама принести бес꙽кровнѹю жерътвѹ прпдбныи же ѿцъ сергїи всѧ повелѣнаѧ емꙋ со с꙽трахом и радостїю дх҃ѡвъною съверъши епспъ же аѳанасїи ѡсобь поимъ его и правила апсльскаѧ и ѿч҃ескаѧ ѹченїѧ ꙗже сѹт на с꙽троенїе и ис꙽правленїю дш҃евномѹ и бесѣдова к немѹ гл҃ѧ длъжно ти ес возлюбленне по апслѹ немощи немощных носити а не себѣ ѹгажати но на согражденїе кождо ближнемꙋ да ѹгаждает и паки к тимоѳею посылает гл҃ѧ сїѧ предаждь вѣрным чл҃ком иже достижни бѹдꙋт и иных наѹчити еще же дрѹгъ дрѹгꙋ тѧжести носите и тако скончаете законъ х҃въ сїѧ ис꙽правивъ и самъ сп҃сеши сѧ и сѹщаѧ с тобою и сїѧ рекъ дх҃овными дар꙽ми ѹчредивъ его и о х҃е целованїе дасть емѹ и ѿпѹсти его во истинѹ игѹмена и пастꙋха и с꙽тража и врача д҃ховнѣи братїи сице не кромѣ нрава бг҃любива быс се ниж кромѣ бжїѧ промысла се съключи сѧ ꙗко не о себѣ игѹменьс꙽тво вѕѧ но ѿ бг҃а порꙋчено быс емѹ начальс꙽тво не бо наскакивалъ на се ниже превосхищалъ пред нѣким ни посѹловъ сѹлилъ ѿ сего ни мъзды давалъ ꙗкож творѧт нѣцїи санолюбцы сѹще дрѹгъ пред дрꙋгом скачюще вертѧще сѧ и прехватающе не разѹмѣюще писанїѧ гл҃ющаго ни хотѧщемꙋ ни текѹщемѹ но милѹющемѹ б҃гꙋ ѿ негоже всѧко даѧнїе бл҃го всѧкъ даръ съвершенъ свыше есть сходѧ ѿ бг҃а ѿца свѣтом ꙗко да здѣ б҃жїѧ плъка воеводьс꙽тво врѹчено бѹдет емѹ идѣже ѹбо толико мнѡжес꙽тво инокъ аки воиньс꙽тва дх҃овныѧ храбры ѡбщемѹ всѣх влдце привести хотѧще и понеже чстоты ради житїѧ его достоинъ быс таковыѧ бл҃годати достоинъ быс предстательс꙽твꙋ пастырь пас꙽твѣ стадꙋ словесных овецъ и сщ҃енномꙋ монастырю началникъ ꙗви сѧ бг҃ъ бо произведе ѹгодника своег на игꙋменьство ѡ началѣ игꙋменства ст҃аго пришед же прпдбныи ѿц҃ъ нашъ игꙋменъ сергіи въ свои емѹ монастыр во ѡбитель ст҃ыѧ троца братїѧ ж ѹс꙽трѣт꙽ше его и поклон꙽ша сѧ емѹ до землѧ пред ним радостїю исполниша сѧ ѡн꙽ же вшед въ цр҃ковъ паде лицем на земли со слезами мл҃твꙋ творѧше к невидимомꙋ цр҃ю възираше на иконѹ ст҃ыѧ троца на помощъ призывааше ст҃ꙋю бдцѹ слѹжителѧ ж престолꙋ его нбсныѧ силы прдтчю и мдрыѧ апслы с сими ж началныѧ ст҃лѧ василїѧ великаго и бг҃ослова григорїѧ и златаустаго іѡ҃анна и всѧ ст҃ыѧ ихже мл҃твами просит ѿ десница вседержителѧ да бы далъ несѹмен꙽но смѣнїе ѹ престола славы стати живоначалныѧ троца и коснѹти сѧ рѹкама агньца бж҃їѧ за миръ заколенаго х҃а с҃на бж҃їѧ и начат бл҃женыи сице къ братїи гл҃ати гсдемъ реченаѧ подвизаите сѧ братиѧ внити ѹскыми враты нѹжно бо ес црство нбсное и нѹжницы восхищают е павелъ ж к꙽ галатом гл҃етъ плѡд дх҃овныи ес любы радость миръ терпѣнїе бл҃говѣрїе кротость воздержанїе двдъ рече прїидѣте чада послѹшаите мене с꙽трахѹ гн҃ю наѹчю вы и блгсви братїю рекъ к ним молите братїе о мнѣ грѹбости бо и неразѹмїѧ исполненъ есмъ талантъ прїѧхъ вышнѧго ц҃рѧ ѡ нем꙽же и слово ѿдати ми есть ѡ пас꙽твѣ пещи сѧ словесных ѡвецъ боꙗзни ѹс꙽трашают꙽ мѧ слово гсдемъ реченное иже аще соблазнит единого ѿ малых сих полезно быти емѹ да бы жерновъ ослїи ѡбѧзанъ ѡ выи его и въверженъ в꙽ море кольми паче иже многи д҃ша погрѹзит во своемъ неразѹмїи или возмогꙋ деръзновенно гл҃ати се азъ и дѣти ꙗже ми далъ еси г҃и и ѹслышѹ ли сїи бж҃ес꙽твеныи глас горним и нижним пастырѧ великаго г҃а бл҃госръднѣ вѣщающа бл҃гии рабе вѣрне вниди в радѡсть гсда своего и сїѧ рекъ помышлѧше во ѹмѣ житїѧ великих свѣтилъ иже въ плоти живѹще и на земли агг҃льскїи пожиша рекѹ антонїѧ великаго и великаго еѵфимїѧ савѹ осщ҃еннаго пахомїѧ агг҃ловиднаго феѡдосїѧ ѡбьщежителѧ и прочих сихъ житїю и нъравом ѹдивлѧѧ сѧ бл҃женныи како плотѧни сѹще бес꙽плотныѧ враги победиша аг҃глом сожители быша дїѧволꙋ с꙽трашнїи имже цр҃и и чл҃цы ѹдивльше сѧ к ним приристахꙋ болѧщеи различными недꙋги исцѣлевахꙋ и в бѣдах теплїи избавители и ѿ см҃рти скорїи застꙋпницы на пѹтех и на мори нетрꙋднїи шес꙽твеници недостатс꙽твꙋющим обилнїи предстатели нищим кормители в꙽довам и сиротам неистощаемое съкровище по бжственомꙋ апслꙋ аки ничтож имꙋще все содержаще сих житїѧ на срдцы бл҃женныи молѧше сѧ ко ст҃еи троцы да бы не возвратно шес꙽твовати по стопам сихъ прпдбных ѿц҃ъ бжственꙋю на всѧкъ д҃нь слꙋжаше литоргїю ѹтренѧѧ же и вечернѧѧ мл҃твы нетрѹдно славословѧше и ѡ смиренїи всего мира и ѡ бл҃гостоѧнїи ст҃ых цр҃квїи и о православных цр҃ѣхъ и кнѧѕех и о всѣх православных хрстїѧнехъ г҃ла къ братїѧмъ подвигъ немалъ длъжно ны есть подвизати сѧ на невидимаго врага се бо аки левъ рыкаѧ ходитъ ища когождо хотѧ поглотити мала ж нѣкаѧ словесы гл҃аше наказаѧ братїю мнѡжаишаѧ же паче дѣлесы самъ образ бываше братїи кто достигнет по истине исповѣдати добродѣтел꙽наго житїѧ его бл҃годати цвѣтѹщи въ дш҃и его бол꙽ми воѡрѹжаше сѧ на сопротивныѧ силы силою возмогаем ст҃ыѧ троца многаж꙽ды же дїѧволъ хотѧ ѹстрашити его ѡвогда же змїѧми претварѧше сѧ и очивѣсть или в꙽ кѣлїи или егда в лѣсѣ бл҃женныи дровца собираше на потребѹ манастырьскѹю внезаапѹ врагъ мнѡгоѡбразною злою покѹшаше сѧ поне мысль емѹ совратити ѿ мл҃твы и ѿ добродѣтелных трѹдовъ его бг҃оносныи ж ѿц҃ъ нашъ сергїе всѧ непрїѧзненаѧ его мечтанїѧ и козни аки дымъ раз꙽ганѧѧ и аки паѹчинѹ претерзаше силою крстною воѡрѹжаемъ еѵагльское слово на срдце полагаѧ гсдемъ реченнаѧ се дахъ вамъ власть настѹпати на змїѧ и на скорпїѧ и на всю силѹ вражїю въ начало же игѹменьс꙽тва его бѣаше братїѧ числом два на десѧте мних кромѣ самого игѹмена третїѧго на десѧт се же число двое на десѧтное обрѣтшее сѧ в них сице живѧхѹ тогда и по два лѣта и по три ни же болѣ сего ѹмножаше сѧ ни же мен꙽ши сего ѹмалѧхѹ сѧ и аще ли когда единъ ѿ них или ѹмрет или изыдет ѿ обители то паки дрѹгїи на его мѣсто брат прибѹдет да не число истощимо ѡбрѧщет сѧ но единаче во едином числѣ двои на десѧтнем бѧхѹ пребывающе ꙗко нѣкоторым ѿ сего гл҃ати что ѹбо бѹдет се или повсегда двѣма на десѧт мнихом быти в꙽ мѣсте семъ по числѹ в҃і апслъ ꙗкоже есть писано призва г҃ь ѹчн҃ки своѧ и изъбра ѿ них в҃і ꙗж и апслы нареч или пѡ числѹ двою на десѧть кѡлѣнъ иил҃евъ или бѹдетъ по числѹ в҃і источникъ водъ или по числѹ изъбранныхъ каменїи драгихъ в҃і быв꙽шихъ на ризах архїереискихъ по чинѹ аароню и сице имъ пребывающем дондеж прїиде к ним симонъ ар꙽химан꙽дрит смоленьскїи и тои разрѹшит число двое на десѧтное и ѿтолѣ братїѧ мнѡжахѹ сѧ ѿ того дн҃и болѣ и ѹже числѧхѹ сѧ множаишим числомъ паче нежели двое на десѧтным елма ж ѡ реченѣм симонѣ въ малѣ помѧнѹхом и не леню сѧ паки повѣдати ѡ немъ прос꙽траннѣе егоже памѧть не ѹтаи сѧ и бесѣда ꙗже о нем ꙗвѣ его творит и добродѣтели его мало пошедше напреди ꙗвьс꙽твѹют сѧ съ ѹбо дивныи мѹжъ симонъ бѧше архиманъдрит старѣишїи славныи нарочитыи паче ж рещи добродѣтелныи живыи во граде смоленьскѣ и ѿтѹдꙋ слышавъ ꙗж ѡ житїи прпдбнаго ѿц҃а нашего сергїѧ и раж꙽жег꙽ сѧ дш҃ею и срдцемъ ѡставлѧет ар꙽химандритїю ѡставлѧет чсть и славꙋ ѡставлѧет славныи град смоленескъ въкѹпе же с ним оставлѧет ѿч҃ес꙽тво и дрꙋги ѹжикы ближникы и всѧ знаемыѧ и сер꙽доболѧ и вос꙽прїемлет смиренїѧ образ и произволѧт с꙽транничес꙽твовати и ѿтѹдꙋ воз꙽движе сѧ ѿ таковыѧ ѿ далнѧѧ с꙽траны землѧ ѿ смолен꙽ска в꙽ московьскыѧ предѣлы еже есть в радѡнѣжь прїиде в꙽ монастырь къ прпдбномꙋ ѿц҃ꙋ нашемꙋ игꙋменꙋ сергїю и со мнѡземъ смиренїем молѧше его да бы его прїѧлъ жити ѹ него под крѣпкою рꙋкою его въ повинованїи и в послѹшанїи еще же и имѣнїе принесъ с꙽ собою и предасть то игѹменꙋ на с꙽троенїе монастырю прпдбныи же сергїи прїѧтъ его с радостїю симон꙽ же по мнѡго лѣт поживе в꙽ покоренїи и в꙽ послꙋшанїи паче же въ с꙽транничес꙽тве и во смиренїи и всѣми добродѣтельми исполненъ и въ старости добре престави сѧ къ бг҃ѹ игѹмен꙽ же сергїи проводи его до грѡба и съ братїѧми погребе ег чстно и тако бысть вѣчнаѧ емꙋ памѧть ѡ іѡ҃анне сн҃е стефановѣ стефан же присныи брат сергїевъ прїиде ѿ града ѿ мос꙽квы ведыи съ собою сн҃а своего именем іѡ҃анна меншаго и въшед въ цр҃ковь имъ за рѹкѹ деснѹю сн҃а своего предасть его игѹменѹ сергїю велѧ его пос꙽трищи во иноческїи ѡбразъ игѹмен꙽ же сергїи пос꙽триже его и нарече имѧ емѹ во мнишеском чинѹ феѡдоръ старцы ж видѣв꙽ше ѹдивиша сѧ вѣре стефановѣ ꙗко тако не пощадѣ сн҃а своего ѡтрочати сѹща но изъ младеньс꙽тва предасть его бг҃ѹ ꙗкож древле авраам не пощадѣ сн҃а своего ісаака феѡдоръ же ѿ млад ноготъ воспитанъ бысть в пос꙽тничес꙽твѣ и во всем бл҃гочстїи и чстотѣ ꙗкоже наѹчи сѧ ѿ своегѡ дѧди всѣми доброизволенїи мнишескими исполненъ и ѹкрашенъ донде ж постиже возрастом в꙽ мѣрѹ мѹжа совершена нѣцыи же рѣша ꙗко десѧти лѣтъ пос꙽триженъ быс і инїи же двою на десѧт лѣтъ прочаѧ же его дѣѧнїѧ индѣ напишѹт сѧ ꙗко ѹбо иного времени подобно требѹюща слово нам꙽ же на предлежащее слово воз꙽вратити сѧ да не прекращенїе нн҃ѣшьнеи повѣсти внесем мнѡѕи же ѹбо ѿ различных градовъ и ѿ странъ пришедше к немѹ и живѧхꙋ с ним их꙽же имена въ книгах животных и тако по малꙋ манастыр рас꙽прос꙽транѧше сѧ братїѧм ѹмнѡжающим꙽ сѧ кѣлїѧм зиждемымъ прпдбныи же сергїи видѧ братїю ѹмножающꙋ сѧ ѹмнѡжаше и тои трꙋды к трꙋдом образъ бываѧ стадꙋ своемѹ ꙗко рече апслъ петръ пасете стадо сѹщее в꙽ васъ не нѹжею но волею не ꙗко ѡбладающе братїею но ѡбразъ бывающе стадꙋ и паки писано есть въ книгах ѿч҃ескихъ рек꙽ше в꙽ патерице сшедше сѧ ст҃їи ѿцы прорчес꙽твовахѹ ѡ послѣднем родꙋ и рѣша ꙗко послѣднїи рѡд бѹдет слабъ сергїѧ сего ж бг҃ь ѹкрѣпи себѣ в꙽ послѣднемъ родѹ ꙗко единъ ѿ древних ст҃ыхъ ѿц҃ъ бг҃ъ ѹс꙽трои его трꙋдодѣлника инокъ множс꙽твꙋ наставника мнѡжаищеи братии игꙋмен и вожа и паки ѿкѹдꙋ кто начаал сѧ сего еж бо мѣсто то было прежде лѣсъ чаща пѹстыни идѣже живѧхѹ заицы лисицы волцы иногда ж и медьвѣди посѣщахѹ дрѹгоици же и бѣси ѡбрѣтахѹ сѧ тѹда же н҃нѣ цр҃ковь поставлена быс и монастырь великъ возъграженъ быс и инокъ мнѡжес꙽тво совокѹпи сѧ и славословїе и въ цр҃кви и в кѣлїѧхъ и мл҃тва непрестающїѧ к б҃гѹ всемꙋ же томѹ начало и вина прпдбныи ѿц҃ъ нашъ сергїи и ѹвѣдаите ꙗко ѹдиви г҃ь прпдбнаго своего а ѿнележе поставленъ быс въ игѹменьс꙽тво по всѧ дн҃и ст҃аѧ литоргїѧ бываше просфиры же самъ печаше преж бо п꙽шеницѹ толчаше и мелѧше и мѹкѹ сѣѧше и тѣсто мѣсѧше и квасѧше ти тако испекши просфѵры слꙋжаше бг҃ѹ ѿ своих праведных трѹдовъ иномѹ не дааше никомѹ аще и ѕело хотѧхѹ мнѡѕи ѿ братїѧ пещи просѳиры но прпдбьныи тщаше с быти ѹчитель и дѣлатель и кѹтїю самъ варѧше и свѣчи скаше и каноны творѧше прпдбныи же ѿц҃ъ нашъ игꙋменъ сергїи аще и прїѧлъ игѹменьс꙽тво старѣишиньс꙽тва но ѡбаче не измѣни правила своего чернеческаго на памѧти имѣѧ рекшаго иже кто в вас хощет быти старѣиши да бѹди всѣх мен꙽ши и всѣм слꙋга на то ѹченїе сп҃сово в꙽зираше смирѧше себе и мен꙽ши всѣх творѧше сѧ и собою образ всѣм творѧ и на дѣло преж всѣх исходѧ и на цр҃ковное пѣнїе преже всѣх обрѣташе с и никако же на стенѹ вос꙽клонѧꙗ сѧ и ѿтолѣ ѹцвѣтѧше мѣсто то и множахѹ сѧ братїѧ ѡбычаи же в началѡ игѹменьс꙽тва своего сицевъ имѣѧше еже всѧкомѹ приходѧщемѹ к немѹ и хотѧщемѹ быти мнихѹ и желающемꙋ ѡстрищи сѧ не ѿрѣваше ѹбо никогож ни стара ни ѹна ни богата ни ѹбога но всѣхъ прїимаше со ѹсръдїемъ и с радостїю но не тѹ абїе пос꙽тризаше его но преже повелѣваше емѹ ѡблещи сѧ въ свитꙋ долгѹ еже ѿ сѹкна черна и в неи преходити съ братїѧми времѧ доволно дондеже извыкнѧше весь ѹс꙽трои монастырьскии таче по сихъ ѡблачашеть и въ мнишесъкѹю ѡдежѹ аки во всѣх слѹжбахъ искѹшена и ѡс꙽тригъ ѡблачитъ и в꙽ манатїю и клобꙋкъ а егда бѹдѧше съвершенъ чернецъ житїем чистым искѹсенъ сыи и таковаго сподоблѧет прїѧти ст҃ѹю схимѹ ельма же ѹбо по еже в началѣ игѹменьс꙽тва его внегда прпдбномꙋ сергїю просїѧти въ мѣсте своем в꙽ манастыре зовомѣм иже в радонежѣ внегда имени его ѡбносимꙋ быти всюдꙋ по с꙽транамъ же и градом вѣсть бо добродѣтель ꙗвлена сотворити стѧжавшаго ю не мен꙽ши паче нежели свѣща носѧщаго ю тогда мнѡѕи ѿ хсолюбецъ любве ради бжїѧ издалеча прихожахꙋ к немꙋ и житїѧ сꙋетѹ оставлѧюще и под бл҃гїи ꙗремъ г҃нь своѧ выѧ подлагахꙋ понеже повсегда томѹ ѹчн҃цы прилагахѹ сѧ призывахѹ бо еже ѡного бл҃годатеи источницы добродѣтелныѧ дш҃а ꙗк еленѧ словесныѧ желающе воды д҃хов꙽ныѧ имѣѧше же обычаи бл҃женныи сице исперва еже по павечерницѣ поздѡ и долго вечера аки сѹщꙋ глꙋбоко нощїю паче же в꙽ темныѧ и долгиѧ нощи сотворивъ мл҃твꙋ в кѣлїи своеи и по молитвѣ исхожаше ис кѣлїѧ своеѧ еж ѡбходити емѹ всѧ кѣлїѧ мниховы имѣѧ попеченїе о братїи своеи не ток꙽мо телесы ихъ промышлѧше но и ѡ д҃шах ихъ печаше сѧ ѹвѣдати хотѧ коегождо житїе ихъ или желанїе къ бг҃ꙋ и аще кого ѹслышаше или мл҃твꙋ творѧща или поклоны кладꙋща или рѹкодѣлїе свое съ безмолвїемъ и съ мл҃твою творѧща или ст҃ыѧ книги почитающа или о гресѣх своих плачюща сѧ и сѣтꙋюща о сих ѹбо радоваше сѧ и бг҃а бл҃годарѧше и за них бг҃а молѧше да бы до конца съвершили доброе свое предложенїе претерпѣвыи бо рече до конца тои сп҃сет сѧ егда же ли кого слышаше бесѣдѹюща два или трїе съшедше сѧ вкѹпѣ или смѣхи тъкꙋща ѡ семъ ѹбо негодоваше и ѕело не терпѧ таковыѧ вѣщи рѹкою своею ѹдарѧше въ двери или во ѡкон꙽цѣ потол꙽кавъ ѿхожаше симъ образом наз꙽наменавъ тѣмъ свое к ним прихоженїе и посѣщенїе и несвѣдомымъ накиновенїем праз꙽дныѧ бесѣды их разорѧше таче наѹтрїѧ в настоѧщїи дн҃ь призываше к себѣ и не тѹ абїе скоро запрещаше имъ и не съ ꙗростїю ѡбличаше ѧ и наказаше ѧ но ꙗко издалеча с тихостию и кротостїю аки притчами наводѧ гл҃аше имъ хотѧ ѹвѣдати тщанїе и ѹсердїе ихъ еже къ б҃гѹ и аще бѹдѧше братъ покорливъ и смирен и теплъ на вѣрꙋ и на любов б҃жїю то въскорѣ ѹпознавъ свою винꙋ со смиренїем падъ поклонѧше сѧ емꙋ прощенїѧ прїѧти просѧ ѿ него аще ли паки бѹдѧше брат непокорливъ ѡмраченїем бесовьским срдце покровено имѣѧ стоѧше мнѧ ꙗко не о нем гл҃етъ самъ чстъ сѧ творѧ дондеж прпдбныи съ длъготерпѣнїем обличаше его по реченному покажет мѧ праведникъ млстїю своею ѡбличит мѧ а не покорливаго брата епитемїею ѡблагаше аки не познав꙽шаг на себѣ своеѧ вины еж не п꙽щевати вины о гресѣх и сице того еже ко ис꙽правленїю ѹтвердивъ ѿпꙋсташе ѧ и тако всѣх ѹчаше еже прилѣжно молити сѧ къ бг҃ѹ и не бесѣдовати ни с кѣм꙽же по павечернеи мл҃тве и не преходити комѹждо ѿ своеѧ кѣлїѧ без великыѧ нѹжныѧ потребныѧ вещи по чюжим кѣлїѧмъ но во своеи кѣлїи комꙋждо в таинѣ молити б҃га на единѣ и свое рѹкодѣлїе ꙗкоже рѹка его может дѣлати по силѣ по всѧ дн҃и псалмы двдовы прсно во ѹстѣх своих повсегда имꙋще ѡ изоѡбилованїи потребных понеже ѹбо исперва егда начинаше сѧ с꙽троити мѣсто то тогда многи недостаткы бывахѹ лишенїе всѣх потребных послѣднѧго ради нестѧжанїѧ и конечнѧѧ дѣлѧ пѹстоты еже не имѣти имъ ниѿкѹдꙋ же всѧкого ѹтѣшенїѧ но и прочїѧ всѧкїѧ нѹжныѧ потребы ѿкѹдꙋ бо имѣти хотѧхѹ кое любо потребованїе елма ж пѹсто бѧше мѣсто то и не бѣ тогда окрстъ мѣста того ни селъ близ ни дворовъ по мнѡга ж времена и пѹти прос꙽тран꙽наго не бѧше к мѣстѹ томꙋ но нѣкоею ѹзскою и прискоръбною тѣсною стезею аки беспѹтїем нѹжахѹ сѧ приходити к ним великїи ж и широкїи пѹть вселюдскїи ѿдалече не приближаѧ сѧ мѣста того ведѧше сѧ ѡкрстъ же манастырѧ того все пѹсто со всѧ с꙽траны лѣсове всюдꙋ пѹстынѧ пѹстыни в рѣснотѹ нарицаше сѧ и сице жив꙽шимъ имъ дон꙽деже исполниша сѧ д҃нїе лѣт ꙗко мню множае пѧти на десѧти паки же по дн҃ехъ не п꙽щѹю ꙗко во д҃нех кнѧженїѧ кнѧѕѧ великого івана сн҃а иванѧ брата же симеѡнѧ тогда начаша приходити хрстїѧне и обходити с꙽квоѕѣ всѧ лѣсы ѡны и возлюбиша жити тѹ и мнѡжес꙽тво людїи восхотѣв꙽ше начаша со ѡба полы мѣста того садити сѧ и начаша сѣщи лѣсы ѡны ꙗко никомѹже возбранѧющѹ имъ и сотвориша себѣ различныѧ мнѡгиѧ почин꙽цы преждереченнѹю исказиша пꙋстыню не пощадѣша и сотвориша пꙋстыню ꙗко полѧ чиста мнѡга ꙗкож и н҃нѣ нами зрима сѹть и составиша села и дворы мнѡги и насѣѧша села и сотвориша плѡд житенъ и ѹмножиша сѧ ѕелѡ и начаша посѣщати и ѹчащати в꙽ манастырь приносѧще мнѡгоѡбразнаѧ и мнѡгоразличнаѧ потребованїѧ имже нѣсть числа но мы до здѣ сїю рѣчь оставльше а на предреченнѹю бесѣдꙋ обратим꙽ сѧ еже ѿ начат꙽ка слова начах повѣдовати ѡ всѧцѣи хѹдости и ѡ недостатъцѣхъ нꙋжныхъ потребъ без них꙽же не мощно ѡбрѣсти сѧ егда исперва начинаше сѧ создавати сѧ мѣсто то егда не мнѡжаишим братїѧмъ живꙋщимъ в немъ егда немнѡѕи бѧхѹ приходѧщеи и приносѧщеи тогда на часте скѹдости бывахѹ потребныхъ ꙗко мнѡгажды наѹтрїѧ и хлѣбѹ не ѡбрѣсти сѧ да кто может и сказати недостат꙽кы быв꙽шаѧ прпдбномѹ ѿц҃ѹ нашемѹ сергїю исперва егда начинаше сѧ с꙽троити сѧ мѣсто то ѡвогда ѹбо не достало хлѣба и мѹки и пшеницы и всѧкогѡ жита иногда ж не достало масла и соли и всѧкого ꙗстїѧ брашен꙽наго овогда ж не достало вина имже обѣднѧ слꙋжити и фемїѧнѹ имже кадити иногда же не достало воскѹ имже свѣщи скати и поꙗхꙋ в нощи заѹтренюю не имꙋщи свѣщъ но токмо лѹчиною березевою или сосновою свѣтѧхѹ себѣ и тѣмъ нѹжахѹ сѧ канонархати или по книгам чести и сице совершахꙋ нощныѧ слꙋжбы своѧ прпдбныи же сергїи всѧкѹ нꙋжꙋ ѡнѹ и теснотѹ и всѧкꙋ скꙋдость и недостаткы терпѧше со бл҃годаренїем ожидаѧ ѿ б҃га богатыѧ млсти и слꙋчи сѧ во иное времѧ сицево искꙋшенїе Понеж со искѹшенїемъ бывает и млсть бж҃їѧ нѣкогда не достало быс хлѣба и соли ѹ игѹмена но и во всем манастыри быс ѡскѹдѣнїе всѣх брашенъ бѧше ж заповѣд прпдбнаго игѹмена къ всѣм братїѧмъ сицева аще когда съключит сѧ таковое искѹшенїе или хлѣба не достанет или бѹдет оскѹдѣнїе всѧкого брашна то не исходити того ради из манастырѧ в꙽ весь нѣкѹю или в село и не просити ѹ мирѧн потребных телесных но сѣдѣти терпѣливе в꙽ манастырѣ и просити и ѡжидати млсти ѿ бг҃а да ꙗкоже братїѧмъ велѧше и заповѣдаше сице пач и самъ сїѧ же творѧше и терпѧше и пребыс три дн҃и или четыре не ꙗдꙋщи ничтоже минѹв꙽шим꙽ же тремъ д҃нем а четвертомꙋ наставлѧющꙋ и свитающꙋ взем секирѹ прїиде ко единомѹ ѿ старецъ живѹщемꙋ в꙽ манастыри его емѹже имѧ данилъ и рече емѹ слышах старче ꙗко хощеши сѣни создати пред кѣлїею си и азъ того ради прїидох да рѹцѣ мои не праз꙽днѹета и созиждѹ ѧ тебѣ ѿвѣща данилъ и рече емѹ еи ѕѣло хощѹ и имамъ из давна таковаѧ приготованїѧ но ѡжидаю древодѣли ѿ села тебѣ чинити бою сѧ егда како великѹ м꙽здѹ возмеши ѿ мене рече же емѹ сергїи азъ не ѕело велика возданїѧ требѹю ѿ тебе но имаши ли гнилыѧ хлѣбы ѕело бо хѡтѣнїемъ восхотѣ ми сѧ ꙗсти таковыѧ хлѣбы иного же болѣ сего ничтоже не требѹю ни прошѹ ѿ тебе мьз꙽довозданїѧ ѹ мене бо николиже ѡбрѣтают сѧ таковїи хлѣби а не гл҃и старче еже ѡжидати тебѣ иного древодѣли мимо мене и кто есть тебѣ инъ сице древодѣль ꙗкоже азъ старецъ ж данилъ изнесе емѹ решето хлѣбовъ гнилых с꙽крилевъ гл҃ѧ аще сицевыѧ восхотѣ сѧ тебѣ вещи тои и се со тщанїемъ воздаю ти болѣ же сего не имам ѿвѣща сергїи до сыти ми есть и се и довлѣет꙽ ми сїе преизлише но ѡбаче снабди ѧ до девѧтаго часа азъ бо преже рѹцѣ мои не поработасте и преж трꙋда мъзды не прїемлю и то рекъ препоꙗса чресла своѧ крѣпко и нача дѣлати и тесати ѿ ѹтра до вечера и дъскы всѧ истеса такѡж и стол꙽бы издол꙽бе и поставль бг҃ѹ помагающꙋ емꙋ сѣни согради до вечера и совръши ѧ поздѣ же сѹщи ꙗко в꙽ вечернюю годинꙋ данилъ старецъ паки изнесе емѹ решето хлѣбовъ ѹреченных цена мзды его еже рѹцѣ его поработаста сергїи ж прїимъ сїѧ и предложи ѧ пред собою и сотворь мл҃твѹ блгсви ѧ и нача ꙗсти с водою токмо а не бѣ варива ни соли ни влаги и обое совокꙋпѧ и ѡбѣд и вечерю ꙗдѧше и нѣкоторым ѿ братїѧ видѧше сѧ ѿ ѹстъ его ꙗко дымъ малъ исходѧщъ егда таковыѧ ꙗдѧше хлѣбы и тогда дрѹгъ дрѹгꙋ преклонше сѧ г҃лхѹ воле братїе колико ес терпѣнїе мѹжа сего и воздержанїе его ꙗко пребыс четыре дн҃и ничтож не ꙗдыи и на четвертыи сꙋщѹ поздѣ гнилым хлѣбом алкотѹ свою ѹтѣшаше и ѹставлѧше и то же не даром хлѣбъ гнилыи но драгою цѣною прекѹпивъ ꙗдѧше нѣкоторыи ж ѿ мних и поропта единъ брат тогда на сергїѧ не ꙗдоша бо и по два дн҃и и оскор꙽биша сѧ не имѹще чтѡ в꙽кѹсити и прїидоша к немѹ и предъ ним поимы и поносы творѧхѹ гл҃юще плѣсневїи хлѣби еще ли намъ в꙽ миръ не исходити просити хлѣба се ѹбо на тя смотрихом ꙗкоже ѹчил ны еси и се тебе слѹшающе нн҃ѣ ѹже ищезаем ѿ глада того ради ѹтро рано изыдем ѿ мѣста сего камо кождо потребных ради да не паки возъвратим꙽ сѧ сѣмо ѹже не могѹще к томѹ терпѣти бываемых недостат꙽ковъ и скѹдости здѣ не вси же пороптахѹ но нѣкоторыи брат единъ ѿ них егоже ради и всю братїю созва видѣ бо ѧ ослабѣв꙽ша и ѡскорбив꙽ших꙽ сѧ прпдбныи сергїи малодш҃їе ихъ своим длъготерпѣнїем и кроткым обычаем и тихостїю ис꙽правити хотѧ ѹчаше ѧ ѿ ст҃ых писанїи ѿ вет꙽хаго и новаго завѣта гл҃ѧ въскѹю прискоръбни есте братїе въскѹю смѹщаете сѧ ѹповаите на бг҃а писано бо есть возрите на первыѧ роды и видите кто ѹпова на бг҃а постыдѣ сѧ когда или кто вѣрова гв҃и и посрамленъ быс или кто пребывъ въ с꙽трасѣ его ѡставленъ бысть или кто призвавыи его и не ѹслышан и презрѣн быс ѿ него г҃летъ бо г҃ь не азъ ли есмь податель пищам и житныѧ плоды износѧ и житница наполнѧѧ и кормитель всемꙋ мирꙋ и питатель вселенныѧ даѧи пищѹ всѧкои плоти даꙗи пищꙋ имъ во бл҃го времѧ ѿверзаѧ рѹкꙋ свою насыщаѧ всѧко животно бл҃говоленїѧ и въ еѵаглїи г҃ь рече ищете и просите преже црствїѧ бж҃їѧ и правды его и сїѧ всѧ приложат сѧ вамъ возрите на птица нбсныѧ ꙗко ни сѣют ни жнѹт ни з꙽бирают в꙽ житница но ѿц҃ъ нбсныи кормитъ ѧ не паче ли васъ маловѣрїи терпѣти ѹбо терпѣнїѧ бѡ потреба есть въ терпѣнїи вашем стѧжите дш҃а ваша претерпѣвыи бо до конца і сп҃сет сѧ и вы нн҃ѣ глада ради ѡскорбисте сѧ еже на мало времѧ на искѹшенїе вамъ съключающе сѧ но аще претерпите с вѣрою и со бл҃годаренїем то на ползѹ вамъ бѹдет искѹшенїе то и на болшїи прибытокъ ѡбрѧщет сѧ понеже блгдть б҃жїѧ всѣм бываетъ не безъ искѹшенїѧ ꙗкож в лѣс꙽твицы рече сѧ безъ искѹса злато не съвершает сѧ по скорби же радости начаем сѧ послѣдꙋет꙽ бо скоръбным радос꙽тнаѧ вечеръ бо рече водворит сѧ плачь а заѹтра радость и вы ѹбо н҃нѣ оскѹдѣнїе хлѣба имате и недостатокъ всѧкого брашна днес имате а заѹтра ѹмноженїе брашенъ всѣх потребных и всѧкого ѡбилїѧ ꙗстьѧ и питїѧ насладите сѧ тако бо вѣрѹю ꙗко не оставит бг҃ъ мѣста сего и живꙋщих в нем и еще семѹ гл҃ющꙋ и се нѣцїи внезаапѹ потолкаша во врата вратар꙽ же скоро приникнѹвъ скважнею и видѣ ꙗко принесено быс множс꙽тво брашенъ потребных и ѿ радости и вратъ не ѿверзе бѣ бо приалченъ и обрати сѧ съ тщанїем скоро рища притече къ прпдбномѹ сергїю повѣдаемѹ и гл҃ѧ ѿч҃е бл҃гослови и принесшаѧ хлѣбы ꙗко мл҃твами твоими обрѣте сѧ множес꙽тво брашенъ потребных и се предстоѧт при вратѣх прпдбныи же повелѣ гл҃ѧ скоро ѿверзите врата ꙗко да внидѹт внѹтрь и семѹ быв꙽шѹ видѣша привезеное в꙽ манастырь брашно на колесницѣ и во вретищи и прославиша бг҃а давъшаго имъ таковѹю пищѹ и вечерю стран꙽нѹ готовѹ сѹщѹ на земли ꙗк да накормит ѧ и дш҃а алчющаѧ насытит препитати ѧ въ дн҃ь глада прпдбныи ж сергїи повелѣ мнихом си призвати на ꙗдь привез꙽ших ꙗдь прирекъ имъ сице вы сами алъчни сѹще насытите сытых до сытости накормите кормѧщих васъ напитаите питающих вы и ѹчредите и почтите дѡстоини бо сѹть ѹчреженїѧ и почитанїѧ и самъ не преж в꙽кѹси принесенаго емѹ готоваго брашна аще и ѕело алъченъ сыи но преж повелѣ бити в꙽ било і вниде съ братїѧми въ цр҃ковь пѣт молебенъ и велико бл҃годаренїе и бл҃гохваленїе в꙽сылаше къ бг҃ѹ не оставлѧющемꙋ на длъѕѣ рабъ своихъ терпѧщих его ради и исшед изъ цр҃кви сѣде съ братїѧми на трапезѣ пред ними же и предложени быша хлѣби оны новопринесеныѧ и новопеченыѧ прпдбныи же въставъ сотвори мл҃твѹ и бл҃гослови и преломль и разделивъ вдасть чрънцем своимъ и ꙗдоша вси и насытиша сѧ и прославиша бг҃а тако напитав꙽шаго ѧ бѧхѹ же хлѣби ѡны тепли сѹще и мѧк꙽цы ꙗко ѡбычаи ес новепеченым быти сладость ж в꙽кѹшенїѧ ихъ с꙽транна нѣкако и незнаема ꙗвлѧше сѧ и ꙗко медвеною нѣкоею сладостїю исполнены ѹподоблены и преѹдобрены и ꙗко с маслом сѣмѧнным ѹстроени сѹще и преѹхищрени и ꙗко нѣкотораѧ в них зелїѧ рас꙽творенна бл҃гоѹхана сладость пос꙽тнѹю ꙗко мнѣти и ѿ сего имѣти ꙗвлѧюще и ꙗкож древле іил҃ьтѧном нѣкогда в꙽ пѹстыни манна ѿ бг҃а посылаема бѧше о нихже рече дв҃дъ проркъ и ѡдожди имъ маннѹ ꙗсти и хлѣбъ небсныи дасть имъ хлѣбъ агг҃льскїи ꙗде чл҃къ брашно посла имъ до ѡбилїѧ и ꙗдоша и насытиша сѧ ѕелѡ и ꙗко не дѣланнаѧ в рѣснотꙋ пища познаваше сѧ засылаема и се показа бг҃ъ прпдбномꙋ сергїю плод терпѣнїѧ и воздержанїѧ его еже претерпѣ по четыре дн҃и пос꙽трада алъча и жажда поеликѹ съ гладом борѧ сѧ терпѧше бг҃а ради ꙗкоже рече проркъ дв҃дъ терпѣнїе ѹбогих не погибнетъ до конца трѹды плод своих снѣси блаженъ еси добро тебѣ бѹдет за хлѣбы ѡны гнилыѧ таковое слад꙽кое бг҃ъ засылаше емѹ брашно в꙽ мѣсто гнилых не гнилыѧ но новопеченыѧ сладкїѧ бл҃гоѹханныѧ въ тлѣнных мѣсто нетлѣнныѧ земных бл҃гъ наслаженїе и то же точїю еще в꙽ настоѧщем вѣцѣ а в꙽ бѹдꙋщем вѣце въ земных мѣсто нбснаѧ во временных мѣсто вѣчных бл҃гъ наслаженїе ꙗкоже рече апслъ ихже око не видѣ и ѹхо не слыша и на срдце чл҃кѹ не възыде ꙗже ѹготова б҃гъ любѧщим его и хранѧщим заповѣди его не точїю сергїю единомѹ но и всѧкомꙋ иже ѿ всеѧ дш҃а возлюбив꙽шемꙋ бг҃а и творѧщемꙋ волю его и хранѧщим заповѣди его возданїе мнѡго ꙗдѹщимъ ж имъ рече прпдбныи гдѣ есть ѡн꙽сица брат иже преже роп꙽ща рече плѣснѣвїи хлѣби да видит нн҃ѣ и да разѹмѣет во истинѹ ꙗко не сѹть плѣсневи но и ѕело сладцы и мѧк꙽цы а не ли помѧнѹ прорка гл҃юща зане пепелъ ꙗко хлѣб ꙗдѧх и питїе мое с꙽ плачемъ рас꙽творѧх потом же в꙽зысканїю бывшꙋ чїи сѹть хлѣбы и гдѣ есть принесеныѧ и кто ес пославыи и съзирахѹ сѧ промежи собою истѧзающе сѧ и совос꙽прошающе сѧ мниси и никто ж ѹдобь можаше извѣсто ѹразѹмѣти бываемаго дондеж прпдбныи вопросї ѧ гл҃ѧ не рѣхъ ли вамъ призовете ѧ ꙗсти и прїпровадив꙽шаѧ намъ хлѣбы ѡны то гдѣ сѹть нн҃ѣ како не ѡбрѣтоша сѧ в началѣ ꙗдꙋща с нами ѡни же рѣша мы ѹбо по словеси твоемѹ звахом ѧ и ѡ хлѣбех вопросихом ꙗ г҃люще чїи сѹть хлѣби ꙗже сѣмо послаша сѧ с вами посланїи же рѣша онъсица хрстолюбецъ богат ѕело живыи въ далнихъ с꙽транах посла на имѧ сергїево се иже с нимъ живѹщими братїѧми паки же мниси по повелѣнїю сергїевꙋ на ѡбѣд позваша ѧ ѡни же не рачиша но тщахѹ сѧ и нам ошес꙽твїе сотворити и тако изыдоша ѿ очїю их се же быс дивно ꙗко тогда мниси не ѹвѣдаша ни разѹмѣша кто есть привезыи хлѣбы ѡни кто ли есть пославыи ѧ токмо пришед꙽ше къ игꙋменѹ дивлѧхѹ сѧ гл҃юще ѡч҃е како п꙽шеничнїи хлѣбї и с маслом и съ зелїемъ ѹтворени сѹть тепли а не ѿ близ привезени сꙋще на дрꙋгїи же дн҃ь такожде мнѡжес꙽тво потребных привезено бысть въ манастырь и ꙗстїѧ и питїѧ паки же на третїи дн҃ь ѿ иноѧ с꙽траны по томѹж ѡбразѹ привезено бысть ꙗкож преди сказахомъ игѹмен꙽ же сергїи сїѧ видѣвъ и слышав꙽ со всѣми братїѧми прослави бг҃а гл҃ѧ видите ли братїе како ти промышленикъ всѣх бг҃ъ не оставитъ мѣста сего ниже ѡставлѧет рабъ своих соиночьс꙽твꙋющих живѹщих на мѣсте семъ работающихъ емѹ дн҃ь и нощъ и терпѧщих с вѣрою и со блг҃одаренїемъ поминаше же братїѧм старецъ ѡно слово еже ѿ павла апсла реченное имѹще пищѹ и одеждѹ сими доволни бѹдем а ничим же пещи сѧ неполезными но паче ѹповати и възирати къ бг҃ѹ могѹщемѹ кормити нас и одѣвати и ѡ всемъ промышлѧти нами и ѿ него ѡжидати потребных добрых и полезныхъ дш҃ам и тѣломъ нашим и молимъ бг҃а и да тои промышлѧет намъ наипаче надѣем сѧ на нь присно иже бо древле іил҃ьтескїѧ люди таковііѧ жестокїѧ и непокоривыѧ толикїѧ тысѹща в꙽ пѹстыни таже и послѣді немало мнѡжес꙽тво препитавыи до сытости ѡдожди имъ маннѹ ꙗсти и хлѣбъ нбсныи дастъ имъ хлѣб агг҃льскии ꙗде чел҃къ просиша и прїидоша крастели и ѡдожди на нѧ ꙗко прах плоти и ꙗко песокъ моръскїи и птица пернатыѧ и ѧдоша и насытиша сѧ ѕѣло самъ нн҃ѣ тои нами бѹдет промышлѧи ниже бо силою немощнѣиши нынѣ ниже ѡ еже промышлѧти лѣнивїиши бысть но ꙗкож преже древле тако и нн҃ѣ нам всегда мощенъ ес пищѹ подаѧти ѿтолѣ же ѹбо мниси навыкоша прочее не стѹжати си въ скорби и въ теснотѣ елижды аще когда слѹчит сѧ каѧ теснота или скѹдость или недостат꙽кы потребных но все терпѧхѹ со ѹсердїемъ и с вѣрою надѣющеи сѧ на г҃а бг҃а залѡгъ имꙋще преподобнаг ѿц҃а нашегѡ сер꙽гїѧ Паметь и житїе блаженаго ѹчителꙗ нашего Костанⸯтина философа пръваго наставⸯника словенⸯскꙋ ѥзꙑкꙋ благослови Богъ милостивь и щедрь ѡжидаѥ покаанїе чловѣчьско да бꙑше въси съпасенꙑ бꙑли и въ разꙋмь истинⸯнꙑи пришли не хощетⸯ бо съмрⸯти грѣшникꙋ нъ покаꙗнїю и животꙋ аще и наипаче приложить на злобꙋ нъ не ѡставлꙗѥть чловѣча рода ѡтпасти ѡслаблѥнїемь и вь сьблазнь неприꙗзнинꙋ прїити и погꙑбнꙋти нъ на каꙗжда лѣта и врѣмена не прѣстаѥть благодать творе намь мнѡго ꙗко испрьва даже и до нꙑнꙗ патриарьхи же пръвѣе и ѡтьци и по тѣхь пророкꙑ а по сихь апостоли и мꙋченикꙑ праведнꙑми мѹжи и ѹчители избираѥи ѡть многомльвнаго житїа сего знаеть бо господь своѥ иже ѥго сѹть ꙗкоже рече ѡвⸯце моѥ гласа моѥго слꙑшеть и азь знаю ѥ и именемь възꙑваю ѥ и по мнѣ ходеть и даю имь животь вѣчⸯнꙑи ѥже сътворїи и въ нашь родь въздвигь намь ѹчителꙗ сице иже просвѣти езꙑкь нашь слабостїю омрачⸯше ѹмь свои паче льстию дїаволѥю не хотѣвше въ свѣтѣ божїихь заповѣдехь ходити житїе же ѥго ꙗвлꙗѥть по малꙋ сказаѥмо ꙗкьже бѣ да иже хощеть то се слꙑши подобить се ѥмѹ бьдрость приѥмлѥ а лѣность ѡтмѣтаѥ ꙗкоже рече апостоль подобни мнѣ бꙑваите ꙗкоже и азь Христѹ Въ солѹнⸯсцѣ градѣ бѣ мѹжь ѥтерь добророднь и богать именемь львь прѣдрьже сань драгарⸯскꙑи подь стратигомⸯ бѣ же благовѣрⸯнь съхранꙗѥ въсе заповѣди божїе испльнь ꙗкоже иногда иѡвь живꙑ же съ подрѹжїемь своимь и роди з҃ отрочетьь ѡть нихⸯже бѣше младѣишїи седⸯмꙑ костанⸯтинь философь наставникь и ѹчитель нашь егда же и роди мати въдаꙗше ѥго доилици да и бꙑ доила отроче же не рачи се ѥти тꙋждь съсьць никакоже развѣ по матерⸯнїи донⸯдеже ѡтьдоѥнь бꙑсть се же бꙑсть по божию смотренїю да бꙑ добра корене добра лѣторасль по семⸯ же добра таа родителꙗ свѣщавⸯша се не съходити се говеща себѣ нъ тако жиста ѡ господи лѣть д҃і донⸯдеже ꙗ съмрьть разлꙋчи никакоже прѣстѹпльша того съвѣта на сѹдⸯ же ѥмꙋ хотещꙋ ити плака се мати отрочете сего глаголющи не брѣгꙋ ѡ въсемь развѣ ѡ младенци семь ѥдиномь како имать бꙑти ѹстроѥнь онь же рече вѣрꙋ ми ими жено надѣю се бозѣ ꙗко дати имать ѥмꙋ ѡтьца и строителꙗ такого иже и строить и все христїанꙑ ѥже се и събꙑсть Седми же лѣть сꙑ отрокь видѣ сънь и повѣдаѥ ѡтьцꙋ и матери рече ꙗко стратигь събра все дѣвице нашего града и рече къ мнѣ избери себѣ ѡть нихь юже хощеши подрꙋжїе и на помощь съврьсть себѣ азⸯ же съгледавь и смотривь въсѣхь видѣхь ѥдинꙋ краснѣишꙋ въсѣхь лицемь свьтещꙋ се и ѹкрашенѹ велⸯми монисти златꙑ и бисеромь и въсею красотою ѥиже бѣ име софїа сїи рѣчь мѹдрость тѹ избрахь слꙑшавше словеса си родителꙗ ѥго рекоста к нѥнѹ сꙑнѹ храни законь ѡтьца твоѥго и не ѡтврьзи наказанїе матере твоѥ свѣтилникⸯ бо заповѣдь законѹ и свѣть рьци же прѣмѹдрости сестра ми бѹди а мѹдрость знаѥмѹ себѣ сътворїи сїаѥтⸯ бо прѣмѹдрость паче сльньца и аще приведеши ю себѣ имѣе тѹ подрꙋжиѥ то ѡть мнѡга зла избавиши се ѥю ѥгда же и въдаста на ѹченїе спѣꙗше паче вⸯсѣхⸯ ѹченикь въ книгахь паметїю скорою велⸯми ꙗко и дивꙋ бꙑти диною же ѡть дьнеи ꙗкоже ѡбꙑчаи ѥсть богатичищемь глꙋмлѥнїе творити ловитвою изꙑде с ними на полѥ крагѹи свои възьмь ꙗко пѹсти и вѣтрь се ѡбрѣть по смотренїю божїю и възеть и занесе ѥго отрокь же ѡть того въ ѹнꙑнїе и печаль въпадь два дьни не ꙗсть чловѣкѡлюбїемⸯ бо своимⸯ милостивꙑи богъ не велѣ ѥмѹ привꙑкьнѹти житеискꙑхь вещехь ѹдобь и ѹлови ꙗкоже древлѥ ѹлови плакидꙋ въ ловѣ еленемь тако и 