сего крагꙋемь въ себѣ же помꙑсливь житїа сего сѹѥтѹ ѡкааше глаголѥ таково ли ѥсть житїе се да вь радости мѣсто печал прибꙑваѥть ѡть сего дьне по инⸯ се пѹть имѹ иже ѥсть сего лѹчьши а въ мльвѣ житїа сего своихь дьни не иждивѹ и поѹчаѥ се симь сѣдѣаше въ домꙋ своѥмь ѹче се изь ѹстьь книгами светаго Григорїа Богослова и знаменїе крьстное сътвори на стѣнѣ и похвалѹ светомꙋ Григорию написавь сицевꙋ ѡ Григорїе тѣломь чловѣче а дѹшею аггеле тꙑ тѣломь чловѣкь сꙑ аггель ꙗви се ѹста бо твоꙗ ꙗко единь ѡть серафїимь бога прославлꙗють и въселѥнⸯнꙋю просвѣщають правꙑѥ вѣрꙑ казанїемь тѣмⸯ же и мене припадающа к тебѣ любовию и вѣрою прїими и бѹди ми ѹчитель и просвѣтитель таковаа завещавааше Въшьдь же въ многꙑи бесѣдꙑ и ѹмь вели не могꙑи разѹмѣти гльбиньь въ ѹнꙑнїе велико въпаде странⸯ же нѣкои бѣ тѹ ꙋмѣе граматикїю и къ нѥмѹ шьдь молꙗше и на ногꙋ ѥго падаѥ и въдаѥ се ѥмꙋ добрѣ наѹчи ме хꙋдожьствꙋ граматичьскомꙋ онⸯ же таланⸯть свои погребь рече къ нѥмꙋ юноше не трꙋждаи се ѡтрекль се ѥсмь ѡтьнꙋдь никогоже не наѹчити семѹ въ моѥ дьнїи пакꙑ же отрокь кланаѥ се ѥмѹ съ сльзами глаголаше възми въсѹ мою честь ѡть домꙋ ѡтьца моего ѥже ми достоить а наѹчи ме не хотѣвшꙋ же послѹшати ѥго шьдь же въ домь свои въ молитвахь прѣбꙑваше да бꙑ ѡбрѣль желанїе срьдьца своего въскорѣ же богъ сътворїи волю боѥщихь се ѥго отъ красотѣ бо ѥго и мѹдрости и прилежнѣмь ѹченїи ѥже бѣ растворено въ нѥмь слꙑшавь царевь строитель иже нарицаеть се логофеть посла по нь да се бꙑ съ царемь ѹчиль отрокь же ѹслꙑшавь се радостию пѹти се ѥть и на пѹти поклонⸯ се молитвꙋ сътворїи глаголѥ боже ѡтьць нашихь и господи милости и ꙗже сътвориль еси въсакаа словомь и прѣмѹдростию своею съзьдавь чловѣка да владеть тобою сътворенꙑми тварьми даждь ми сѹщꙋю въскраи твоихь прѣстоль прѣмѹдрости да разꙋмѣю что ѥсть ѹгодно тебѣ и съпасꙋ се азⸯ бо ѥсмь рабь твои и сꙑнь рабꙑ твоеѥ и къ семꙋ прочеѥ соломоню молитвꙋ изьглаголавь и въставь рече аминь Егда же прїиде къ Цариградꙋ въдаше ѥго ѹчителѥмь да се ѹчить и въ три мѣсеци навꙑкь граматикїю и прочаа се ѥть ѹченїа и наѹчи же се Ѡмирꙋ и геѡмитрїи і ѹ Льва и ѹ Фотѣ диаѯицѣ и въсѣмь философиискꙑмь ѹченїемь къ симⸯ же и риторикїи и арифьмитикїи и астрономїи и мѹсикїи и въсѣмь прочїимь елинⸯскꙑмь хѹдожьствомь тако же и навꙑче въса ꙗкоже би ѥдино ѡть нихь навꙑкнꙋти скорость бо се съ прилежанїемь слѹчїи дрѹга дрꙋгѹ прѣспѣющи имⸯже се ѹченїа и хѹдожьствомь съврьшаю болѥ же ѹченїа тихь ѡбразь на себѣ ꙗвлꙗѥ съ тѣми съ нимиже бѣаше пользнѣе ѹкланꙗѥ се ѡть ѹкланꙗющїихь се въ стрьпⸯтꙑ како би въ землⸯнꙑхь небесьнаа прѣмѣниль излетѣти ис телесе сего и съ богомь жити ѹзрѣвⸯ же ѥго такова сѹщаа логофеть дасть ѥмꙋ власть надь своимь домомь и въ царевꙋ полатѹ съ дрьзновенїемь въходити и въпроси ѥго ѥдиною глаголѥ философе хотѣхь ѹвѣдѣти что ѥсть философиа онⸯ же скоромь ѹмомь рече абїе божїимь и чловѣчьскꙑмь вещемь разꙋмь елико можеть чловѣкь приближити се боѕѣ ꙗко же дѣтелию ѹчить чловѣка по ѡбразꙋ и по подобию бꙑти сътворⸯшомѹ и сего же паче възлюбїи и въпраша и ѡ семь толикь мѹжь великь и чьстьнь онь же сътворїи ѥмꙋ ѹченїе философьско въ малѣхь словесехь великь ѹмь сказавь въ чистотѣ же прѣбꙑваѥ велⸯми ѹгаждаѥ богѹ толⸯми паче любьзнѣи въсѣмь бꙑваше и логофеть въсакѹ чьсть творе ѥмꙋ говѣинѹ злато много даꙗше ѥмꙋ онⸯ же не прїимаше ѥдиною рече ѥмѹ твоꙗ красота и мѹдрость ѡтънѹдь излиха нѹдить ме любити те то дьщере имамь дѹховⸯнѹю юже ѡть крьстила изехь краснѹ и богатѹ и рода добра и велика аще хощеши подрꙋжїю сїю ти дамь ѡть цара же нꙑнꙗ велїю чьсть и кнежїе прїимь и болⸯшꙋю чаи въскорѣ бо стратигь бѹдеши ѡтьвѣщавⸯ же ѥмѹ философь дарь ѹбо великь трѣбѹющїимь ѥсть а мнѣ болⸯшеѥ ѹченїа нѣсть ничтоже ино имⸯже разꙋмь събравь прѣдѣдⸯнѥе чьсти и богатьства хощꙋ искати слꙑшавⸯ же логофеть ѡтвѣть ѥго шьдь къ царици рече съ философь юнꙑи не любить житїа сего то не ѡтьпѹстимь ѥго ѡбⸯщинꙑ нъ постригⸯше и на поповⸯство ѡтьдадимь и и слѹжⸯбꙋ да бѹдеть вивлотикарь ѹ патрїарⸯха въ светѣи Софїи негли понѣ тако ѥго ѹдрьжимь еже и сътворише ѥмѹ мало же съ нимь въ семь побꙑвь на ѹскоѥ море въшьдь съкри се въ монастꙑри искаше же ѥго ѕ҃ мѣсець ѥдва и ѡбрѣтоше не могⸯше же ѥго принѹдити въ тѹ слѹжⸯбѹ ѹмолише и ѹчителнꙑи столь прѣѥти и ѹчити филосѡфи тоземⸯце и странⸯнꙑѥ съ вьсакою слѹжⸯбою и помощию по то се прїеть Бѣ же Аньнїи патрїархь ѥресь въздвигль глаголѥ не творите чьсть светꙑмь иконамь събравⸯше сьньмь ѡбличише и ꙗко неправо глаголѥть и изгнаше ѥго съ стола онⸯ же рече насилїемⸯ ме изгнаше а не прѣпрѣвше мене не можетⸯ бо се никтоже противити словесемь моимь царь же съ патрикїи ѹстроивь философа посла на нь рекь тако аще можеши юноше съ прѣпрѣти то пакꙑ столь свои прїимеши Онь же ѹзрѣвь философа юна тѣломь и иже бѣхꙋ послани с нимь рече къ нимь въси подножїа моего нѣсте достоинꙑ то како азь с вами се хощꙋ прѣти философⸯ же къ нѥмꙋ рече не людьскаго обꙑчаꙗ дрьжи нъ божїи заповѣди зри ꙗкоже бо ѥси и тꙑи ѡть землѥ и дѹшѹ богомь съставлѥнь тако и мꙑ въси то на землю зре чловѣче не грьди се пакꙑ же Анⸯнїи ѡтвѣща не подобно ѥсть въ ѥсень цвѣтьць искати ни старⸯца на воискꙋ гнати ꙗко юношꙋ нѣкоѥго нестора философⸯ же ѡтвѣща ѥмѹ самь на се винꙑ ѡбрѣтаеши рⸯци въ кꙋю врьстꙋ дꙋша силнѣиши телесе онⸯ же рече на старость философь рече то на кꙋю те брань гонимь на телеснѹ или на дѹховнѹ онⸯ же рече на дѹховнѹ философⸯ ѡтвѣща то тꙑ нꙑнꙗ силⸯнѣи хощеши бꙑти да не глаголи намⸯ тацѣхь притьчь не без врѣмене бо цвѣтьцьь ищемь ни на воискꙋ тебе гонимь срамль же се старⸯць и инамо ѡбрати бесѣдꙋ и рече рⸯци ми юноше како крьстѹ разоренѹ сѹщѹ не кланꙗѥмь се ѥмѹ ни лобⸯзаемь ѥго а вꙑ аще икона и до прьсїи сѹщи писана чьсть ѥи твореще не стꙑдите се философь же ѡтвѣща четири бо чести крьсть имать и аще ѥдина честь ѥго ѹбꙋдеть то ѹже своѥго не ꙗвлꙗѥть ѡбраза а икона тькмо ѡть лица ꙗвлꙗѥть ѡбразⸯ подобию того ѥгоже бѹде писано не львова бо лица ни рꙑсїа зрить иже видить нъ пръваго ѡбразь пакꙑ старьць рече како се кланꙗѥмь крьстꙋ без написанїа а бꙑвⸯшемь и инѣмь крьстомь икона же аще не имать написана имене ѥгоже бѹдеть ѡбразь то не творите ѥи чьсти философⸯ же ѡтвѣща въсакꙑ бо крьсть подобнь ѡбразь иматⸯ христовѹ крьстꙋ а иконꙑ въсе не мають ѥдинь ѡбразь старⸯць же рече богѹ рекьшꙋ къ мѡѵсею не сътвориши въсакого подобїа како вꙑ твореще кланꙗѥте се философ же противꙋ семꙋ ѡтвѣща аще би рекль не сътвориши никакогоже подобиꙗ то право прїиши нъ есть рекль не въсакого сирѣчь недостоиноѥ противꙋ же симь не могꙑи прѣ старⸯчь ѹмльча и посрами се По сихⸯ же Агарини нарицаѥмїи Срацини въздвигоше хѹлѹ на ѥдинобожьство светꙑѥ троице глаголюще како вꙑи христїани ѥдинь богъ мѣнеще размѣшаѥте и пакꙑ на трїи глаголюще ꙗко ѡтьць и сꙑнь и дѹхь ѥсть аще можете сказати ꙗвѣ то послѥте мѹже иже могѹть глаголати ѡ сем и прѣпрѣти нꙑ бѣ же тъгда философь к҃ и д҃ лѣтомь съборⸯ же сътворь царь призвавь и рече ѥмѹ слꙑшиши ли философе что глаголють скврьнⸯнїи Агарини на нашꙋ вѣрѹ то ꙗко светꙑѥ троице сꙑ слѹга и ѹченикь шьдь противи се имь и богъ съврьшитель сꙑ въсакои вещи славимꙑи въ троици ѡтьць и сꙑнь и светꙑ дѹхь тъи да ти подасть благодать и силѹ въ словесехь ꙗко дрꙋгаго Давида нова ꙗвитⸯ те на Голиада съ трьми каменьми побѣждьша възвратиь те къ намь сподобль и небесномꙋ царствїю слꙑшавⸯ же се ѡтвѣща съ радостїю идѹ за христїанⸯскѹю вѣрѹ что бо ѥсть мнѣ слаждьше на семь свѣтѣ нъ за светѹю троицꙋ живѹ бꙑти и ѹмрѣти приставише же къ нѥмѹ ассикрита и Геѡргїа полашꙋ дошьдьшим же имь тамо бѣхѹ ѡбразꙑ демонⸯскꙑѥ написали вънѣюдꙋ на дврѣхь въсѣхь христїань дивꙑ твореще и рѹгающе се въпросише же философа глаголюще можеши ли философе разѹмѣти что ѥсть знаменїе се онⸯ же рече демонⸯскꙑи ѡбразь виждꙋ и мню ꙗко христїанꙑ тѹ вънѹтрь живѹть ѡни же не могѹще жити с ними бѣжеть вънѣ ѡть нихь а идеже сего знаменїа нѣсть юдꙋ то съ тѣми сѹть тѹ вънѹтрь На ѡбѣдѣ же сѣдеще Агарини мѹдраа чедьь книгь наѹчена геѡмитрїи и астрономїи и прочїимь ѹченїемь искѹшающе и въпрашахꙋ глаголюще видиши ли философе дивⸯноѥ чюдо како же пророкь Махⸯметь принесе намь благꙋю вѣсть ѡть бога и ѡбратїи мнѡгꙑ люди и въси дръжимⸯ се по законꙋ ничесоже прѣстѹпающе а вꙑи христовь законь дрьжеще овь сице овь онако ꙗкоже ѥсть годѣ комѹждо вась тако дрьжите и творите къ симⸯ же философь ѡтвѣща богъ нашⸯ ꙗко и пѹчина ѥсть морⸯска пророкь же глаголѥть о нѥмь родь ѥго кто исповѣсть въземлѥтⸯ бо се ѡть землѥ животь ѥго сего же ради исканїа мнѡзїи въ пѹчинѹ тѹ въходеть и силнꙑи ѹмомь помощию ѥго богатьство разꙋмноѥ приѥмлюще прѣплавають и възвращають се а слабїи ꙗко и в сьгнилѣхь кораблихь покѹшають се прѣити ови истаплꙗють а ѡви съ трꙋдомь ѥдва ѡтьдꙑхають немощною лѣностию влающе се ваше же ѥсть ꙗсно и ѹдобно ѥже можеть прѣскочити въсакь маль и великь нѣсть бо кромѣ людьскаго обꙑчаꙗ нъ ѥже можеть дѣꙗти а ничесоже ѥсть вамь заповѣдаль егда бо нѣсть въстегнѹль гнѣва и похоти нъ попѹстиль то в кѹю ви имать въринѹ пропасть съмꙑсльнꙑ да разꙋмѣваеть Христось же не тако нъ ѡть низѹ тешⸯкоѥ горѣ възводить вѣрою же и дѣтелїю божїею творⸯць бо сꙑ вⸯсакꙑмь междꙋ аггели и скотꙑ ѥсть чловѣка сътвориль словесемь и съмꙑсломь ѡтлꙋчивь ѡть скота а гнѣвомь и похотию ѡть аггельь и ѥиже се чести кто приближаеть тъ паче тою се причещаеть вꙑшиїихь ли или нижиїихь Въпросише же и пакꙑ како вꙑ ѥдиномꙋ богѹ сѹщꙋ въ трїи славите и скажи аще вѣси ѡтьца бо нарицаете и сꙑна и дѹха то аще тако глаголѥте да и женѹ ѥмѹ дадите да се ѡть того мнѡзїи бози расплодеть къ симⸯ же философь ѡтвеща не глаголите тако хѹлꙑ бесчьстнꙑ мꙑ ѹбо добрѣ ѥсмꙑ навꙑкли ѡть пророкьь и ѡть ѡтьць и ѡть ѹчительь троицѹ славити ѡтьць и слово и дѹхь трїи ипостаси въ ѥдиномь сѹщьствѣ слово же то въпльти се въ дѣвѣ и роди се нашего ради съпасенїа ꙗкоже и Махⸯметь вашь пророкь свѣдѣтелствꙋѥть написавь сице послахѡмь дѹхь нашь къ дѣвѣи изволⸯше да родить ѡть сего азь вамь повѣщенїе творѹ о троици сими же словесꙑ поражени на дрꙋгаа възвратише се глаголюще ꙗко тако ѥсть ꙗкоже глаголѥши гости да аще Христось богъ вашь ѥсть почто не творите ꙗкоже велить писано бо ѥсть въ еꙋаггельскꙑхь книгахь молити за врагꙑ и добро дѣꙗти ненавидещимь и гонещїимь и ланитꙋ ѡбращати биющїимь вꙑ же не тако нъ противна орѹжїа ѡстрите на творещеѥ вамь таковаа философⸯ же противѹ симь ѡтвѣща двѣма заповѣдма сѹщема въ законѣ кто законь съврьшаѥ ꙗвлꙗѥтⸯ се иже ли ѥдинѹ съхранить или иже ѡбѣ ѡтвѣщаше же ѡнꙑ ꙗко иже ѡбѣ философ же рече богъ ѥсть рекль молите за обꙑдещеѥ тъ ѥсть рекль пакꙑ болⸯше сеѥ любьве не можеть никтоже ꙗвити на семь житїи нъ да свою дѹшꙋ положить за дрꙋгꙑ дрѹгⸯ же ради мꙑ се дѣѥмь да не съ телеснꙑми дѹша ихⸯ плѣнѥна бѹдеть пакꙑ глаголаше Христось ѥсть даль дань за се и за инꙑ вꙑ же како не творите того дѣль и юже аще бранеще себе како понѣ да нꙑ не даѥте сицемѹ великꙋ и крѣпкѹ езꙑкꙋ измаитьскꙋ за братию вашꙋ и дрꙋгꙑ мала же просимь тькмо ѥдиного златика и дондеже стоить вса землꙗ хранимь мирь междꙋ собою ꙗкоже инь никтоже философ же ѡтвѣща аще кто въ слѣдь ѹчителꙗ ходе хощеть въ слѣдь ходи въ нⸯже и онь дрꙋгꙑ же срѣть съвращаѥть и дрѹг ли ѥмꙋ ѥсть или врагь ѡтвѣщаше же ѡнꙑ враг философⸯ же рече егда Христось дань дасть коѥ царьство бѣ измаилⸯтьско или римⸯско ѡтвѣщаше же ѡнїи римⸯско ѡнь же рече тѣмь же не подобаеть намь зазирати понѥже римлꙗномь въси даѥмь дань По сихⸯ же и инаа мнѡга въпрашанїа въпросише искѹшающе оть въсѣхь хѹдожьствїихь ꙗже и сами ѹмѣхꙋ сказа же имь въса ꙗкоже ѥ прѣпрѣ и о сихь рекоше къ нѥмѹ како тꙑ вса сїи ѹмѣѥши философⸯ же рече чловѣкь нѣкои почрьпь въ мори водѹ въ мѣшⸯци ношаше ю и грьдѣше се глаголѥ къ странⸯникѡмь видите ли водꙋ юже никтоже не имать развѣ мене пришьдь же ѥдинь мѹжь поморⸯникь рече къ нѥмѹ неистов ли се дѣѥши хвале се тъкмо ѡ смрьдѣшїимь мѣшки а мꙑ сего пꙋчинꙋ имамꙑ тако и ви дѣѥте а ѡть нась сѹть въса хѹдожьствїа изьшла и по сихⸯ же показаше ѥмѹ дивꙑ твореще врьтоградь насаждень иногда ѡть землѥ изникнѹще ꙗко сказа имь како се бꙑваѥть пакꙑ показаше ѥмѹ въсе богатьство и храминꙑ ѹтворенꙑ златомь и сребромь и каменїемь драгомь и бисромь глаголюще виждь философе дивноѥ чюдо сила велика и богатьство многь Амермнїино владꙑкꙑ срацинⸯска рече же кⸯ нимь не дивно се ѥсть богѹ же слава и хвала сътворⸯшомѹ си въса и въдавⸯшꙋ на ѹтѣхꙋ чловѣкѡмь того бо сѹть а не иного сѣтнѣѥ на свою се злобꙋ обращьше даше ѥмꙋ ꙗдь пити нъ богъ милостивꙑ рекꙑ аще и съмрⸯтно что испиете не имать вас врѣдити избавї и того и на свою землю здрава и възвратїи И пакꙑ не по мнѡзѣ врѣмени ѡтрекⸯ се въсего житїа сего сѣде на ѥдиномь мѣстѣ без мльвꙑ и себѣ самомꙋ тъкмо вънемлѥ и на ѹтрѣшⸯни дьнь ничесоже не ѡставлꙗѥ нъ нищїимь раздаваѥ все и на бога печаль възмѣтаѥ иже се на въсакь дьнь ѡ всѣхь печеть единою же на светꙑи дьнь слѹзѣ ѥмѹ тѹжещꙋ ꙗко ничесоже не имамꙑи на сици дьнь чъстьнь онⸯ же рече ѥмѹ прѣпитѣвꙑи иногда Израильтѣни въ пꙋстꙑни тъ имать и намь зде дати пищꙋ нъ шьдь призови понѣ петь нищїихь мѹжь чаѥ божїе помощи ꙗко бꙑсть обѣднїи часъ абїе присе мѹжь брѣме въсакоѥ ꙗдꙑ и і҃ златикь и богѹ хвалѹ въздасть о вⸯсѣхь сихь въ Олимьбⸯ же шьдь къ Мефодїю братꙋ своѥмѹ начеть жити и молитвꙋ творити бес прѣстанїа къ богꙋ тъкмо книгами бесѣдꙋѥ Прїидоше же сьли къ царѹ ѡть Козарь глаголюще ꙗко испрьва ѥдиного бога знаѥмь иже ѥсть надь въсѣми и томѹ се кланꙗѥмь на въстокь да ѡбꙑчаѥ стѹднꙑѥ инꙑ дрьжеще вреи же ѹсте нꙑ вѣрꙋ ихь и дѣтель прїети а Срацинꙑ ѡть дрꙋгѹю странꙋ мирь дающе и дарꙑ мнѡгꙑ стежꙋт нꙑ на свою глаголюще ꙗко наша вѣра ѥсть добрѣиши въсѣхь езꙑкьь то сего ради сⸯлѥмь къ вамь старꙋю дрꙋжьбꙋ и любовь дрьжеще езꙑкⸯ бо велїи сѹщи и царьство ѡть бога дрьжите и вашего съвѣта въпрашающе просимь мꙋжа книжна ѡть вась да аще прѣприть вреѥ и Срацинꙑ то по вашꙋ се вѣрꙋ имемь тъгда възꙑскавь царь философа и изьобрѣть сказа ѥмꙋ козарⸯскѹ рѣчь глаголѥ иди философе къ людемь симь и сътвори слово и ѡтвѣть о светѣи троици съ помощию ѥе инь бо никтоже не можеть достоино сего творити онь же рече аще велиши владꙑкѡ на сиковѹю рѣчь съ радостию идѹ пѣшь и бось безь всего ѥгоже не велѣаше господь ѹчеником си носити ѡтвѣща же царь аще се тꙑ бꙑ хотѣль о семь сътворити то добрѣ глаголѥши нъ царьскꙋю дрьжавꙋ вѣдꙑ и чьсть чьстьно иди съ царьскою помощию абиѥ же пѹти се ѥть и Херсона дошьдь наѹчи се тѹ жидовскꙑи бесѣдѣ и книгамь осемь чести прѣложи граматикїѹ и ѡть того разꙋмь въсприѥмь Самьрѣнинⸯ же нѣкои тѹ живѣаше и приходе къ нѥмѹ стезаше се съ нимь и принесе книгꙑ самарѣнⸯскꙑѥ и показа ѥ емѹ испрошь ѥ ѹ нѥго философь затвори се въ храминѣ и на молитвꙋ се наложїи и ѡть бога разꙋмь приѥмь чⸯтати начеть книгꙑ бес порока ѹзрѣвⸯ же Самаранинь възꙋпїи велїемь гласомь и рече въ истинѹ иже в Христа вѣрѹють въскорѣ дѹхⸯ светꙑи приѥмлють и благодать сꙑнѹ же ѥго абиѥ крьщьшꙋ и самⸯ се крьсти по нимь и обрѣтⸯ же тѹ еꙋаггелїе и Pалтирь росьскꙑ писмень писано и чловѣка ѡбрѣть глаголюща тою бесѣдою и бесѣдовавь съ нимь и силѹ рѣчи приѥмь своѥи бесѣдѣ прикладаѥ различїи писмень глааснаа и съгласнаꙗ и къ богꙋ молитвꙋ дръже и въскорѣ начеть чисти и сказати и мнѡзи се ѥмѹ дивлꙗ се бога хвалеще Слꙑшавⸯше ꙗко светꙑи Клименьть еще въ мори лежить помоливⸯ се рече вѣрѹю въ бога светѣмь клименьтѣ надѣю се ꙗко ѡбрѣсти ѥго имамь и изнести из мора ѹбѣждь архїепискѹпа и съ клиросомь въсѣмь и говѣинꙑ мѹжи и въсѣдше въ кораблѥ идоще на мѣсто ѹтишⸯшꙋ се морꙋ велⸯми и дошьдьше начеше копати поюще абиѥ бꙑсть хризма мнѡга ꙗко и кадило мнѡго и по семь ꙗвише се светꙑѥ мощи ѥже възьмше съ великою чьстїю и съ славою вⸯсѣхь граждань вънесоше въ градь ꙗкоже пишеть въ ѡбрѣтенїи ѥго Козарⸯскꙑ же воѥвода съ вои шьдь ѡбьстѹпїи христїанⸯскꙑ градь и ѡплете се ѡ нѥмь ѹвѣдѣвⸯ же философь не лѣне се иде кⸯ нѥмꙋ бесѣдовавⸯ же съ нимь и ѹчителнаа словеса прѣдложи и ѹкроти ѥго и обѣщавь се ѥмѹ на крьщенїе възврати же се философь въ свои пѹть и въ прьвꙑи чась молитвꙋ творещꙋ ѥмꙋ нападоше на нь грї ꙗко вльчⸯскꙑи вꙑюще хотеще ѹбити его онⸯ же не ѹжасе се ни ѡставїи своѥ молитвꙑ кѵрїе леисо тъкмо зовꙑи бѣ бо оконⸯчаль юже слꙋжⸯбꙋ ѡни же ѹзрѣвⸯше и по божию повелѣнїѹ ѹкротѣеше и начеше кланꙗти се ѥмꙋ и слꙑшавⸯше ѹчителнаа словеса ѡть ѹсть ѥго ѡтпѹстише и съ всею дрѹжиною Въсѣдⸯ же въ корабль пѹти се ѥть козарⸯскаго на меѡтскоѥ ѥзеро капїискаа врата къавⸯкаискꙑихь горь послаше же Козариѥ противꙋ ѥмѹ мѹжа лѹкава заскопивь иже бесѣдою сниде се рече ѥмꙋ како вꙑ зль ѡбꙑчаи имате и ставите царь инь въ иного мѣсто ѡть иного рода мꙑ же по родꙋ се дѣѥмь философь же къ нѥмꙋ рече богъ бо въ Саѹла мѣсто ничесоже ѹгодна дѣюща избра Давида ѹгаждающа ѥмѹ и родь ѥго онь же рече пакꙑ вꙑ ѹбо книгꙑ дрьжеще въ рꙋкꙋ ѡть нихь въсе притⸯче глаголѥте мꙑ же не тако нъ ѡть пръсїи все мѹдрости ꙗко погльщьше износимь ѥ не гръдеще се ѡ писанїи ꙗкоже и вꙑ рече же философь кⸯ нѥмꙋ ѡтвѣщаю ти къ семѹ аще срѣщеши мꙋжа нага и глаголѥть ꙗко мнѡгꙑ ризꙑ и злато имамь имаши ли ѥ вѣрꙋ виде ѥго наго и глаголѥть нїи рече же ѥмꙋ тако и азь тебѣ глаголю аще ли ѥси погльтиль въсакѹ мѹдрость то скажи нꙑ колико родⸯ ѥсть до Мѡѷсеа и колико лѣть ѥсть коториждо родь дрьжаль не могꙑ же къ семꙋ ѡтвѣщати ѹмльча дошьдьшꙋ же ѥмꙋ тамо ѥгда хотѣхѹ на ѡбѣдь сѣсти ѹ кагаана въпросише же ѥго глаголюще каꙗ ѥсть твоꙗ честь да те посадимь на своѥмь чинѹ онⸯ же рече дѣда имахⸯ велика и славна ѕѣлѡ иже близъ цара стоꙗше и данⸯнꙋю ѥмѹ славꙋ волѥю ѡтврьгь изгнань бꙑсть и на странѹ землѥ шьдь ѡбнища и тѹ ме роди азⸯ же дѣдⸯнюю чьсть древⸯнюю ищꙋ не достигохь иноѥ приѥти Адамовⸯ бо ѥсмь вънѹкь и ѡтвѣщаше же ѡни достоино и право глаголѥши гости ѡть сего же начеше на нѥмь чьсть творити Каганⸯ же възьмь чашꙋ рече пиꙗмь въ име бога ѥдиного сътворⸯшаго всꙋ тварь философⸯ же рече възьмь чашꙋ пїю въ име бога ѥдиного и словесе ѥго сътворⸯшаго словомь всѹ тварь имⸯже небеса ѹтврьдише се и животворещаго дѹха имⸯже въса сила ихь стоить ѡтвѣща къ нѥмѹ кагань вⸯсе равно глаголюще ѡ семь тъкмо различь дрьжимь вꙑ бо троицꙋ славите а мꙑ бога ѥдиного ѹлꙋчⸯше книгꙑ философⸯ же рече слово и дѹхь книгꙑ проповѣдають аще кто тебѣ чьсть творить твоѥго же словесе и дѹха ѹсть не въ чьсти имать дрꙋгꙑ же пакꙑ все троѥ въ чьсти имать которꙑи ѹбо ѡть обою ѥсть чьстивѣи онⸯ же рече иже все троѥ въ чьсти имать философⸯ же ѡтвѣща тѣмь же мꙑ болⸯшеѥ творимь вещⸯми сказающе и пророкьь слꙋшающе рече бо Исаіа слѹшаите мене Ꙇакѡве Ꙇзраилю ѥгоже азь зовѹ азь ѥсмь пръвꙑи азь ѥсмь въ вѣкꙑ нꙑнꙗ господь посла ме и дѹхь ѥго Иѹдеи же стоѥще окрьсть ѥго рекоше ѥмꙋ рьци ѹбо како можеть женⸯскꙑ поль бога въмѣсти въ чрѣво на нⸯже не можеть ни възрѣти а не менⸯ ли родить и философⸯ же показавь пръстомь на кагана и на пръваго свѣтⸯника ѥго рече аще кто рече ꙗко пръвꙑ съвѣтⸯникь не можеть чрѣдити кагана пакꙑ же речеть послѣднїи рабь сего можеть кагана и чрѣдити и чьсть ѥмꙋ сътворити что имамь нарещи и скажите ми неистова ли или съмꙑсльна ѡни же рекоше и ѕѣло неистовь философⸯ же къ нимь рече что ѥсть ѡть видимꙑѥ тварꙑ чъстнѣиши въсѣхь ѡтвѣщаше ѥмꙋ чловѣкь по ѡбразꙋ бо божїю сътворень ѥсть пакꙑ же къ нимь рече философь то како нѣсꙋть трѣсновени иже глаголють не можетⸯ се въмѣстити въ чловѣка богъ а ѡнь и въ кꙋпинꙋ се въмѣсти и въ ѡблакь бѹрею и дꙑмь ꙗвль се Мѡѷсеови и овꙋ како можеши иного болеща исцѣлити чловѣчьскꙋ ѹбо родꙋ на истлѣнїе пришьдьшꙋ ѡть кого би пакꙑ ѡбновлѥнїе приѥль аще не ѡть самого творца ѡтвѣщаите ми аще врачь хоте приложити пластирь болещїмь приложитⸯ ли дрѣвѣ или камени или нїи и ꙗвит ли ѡть сего чловѣка исцѣлѣвⸯша и како Мѡѷси дѹхомь светꙑмь въ своѥи молитвѣ рече рѹцѣ простьрь въ громѣ каменїи и гласѣ трꙋбⸯнѣмь не ꙗвлꙗи нꙑ се к томѹ господи щедрꙑи нъ въсели се въ наше ѹтробꙑ ѡтѥмь наше грѣхꙑ Акила бо тако глаголѥть и тако разидоше се съ ѡбѣда нарекⸯше дьнь въ нⸯже бесѣдѹють ѡ всѣхь сихь Сѣдⸯше же пакꙑ съ каганомь рече философь азь ѹбо ѥсмⸯ чловѣкь ѥдинь въ вась без рода и дрꙋгь ѡ боѕѣ же се стезаемь ѥмꙋже сѹть въ рꙋкѹ всакаа и срьдьца наша ѡть вась же иже сѹть силⸯїи въ словесехь бесѣдꙋющїимь намь ꙗже разꙋмѣють да глаголють ꙗко тако ѥсть а ихⸯже не разꙋмѣвають да въпросеть сказаѥмꙑи ѡтвѣщаше же іѹдеи и рекоше и мꙑ дрьжимь въ книгахь и слово и дѹхь скажи же нам которꙑи законь дасть богъ чловѣкѡмь пръвѣѥ Мѡѷсеовⸯ ли или иже вꙑи дрьжите философⸯ же рече сего ли ради въпрашаѥте да прьвꙑ законь дрьжите ѡтвещаше они еи пръвꙑ бо подобаѥть философь рече аще хощете пръвꙑ законь дрьжати то ѡть обрѣзанїа ѹклоните се сетно рекоше же они чесо ради сице глаголѥши философⸯ же рече скажите ми не потающе въ обрѣзани ли ѥсть пръвꙑ законⸯ дань или въ необрѣзанїи ѡтвещаше они мнимь въ обрѣзанїи философь рече не Ноѥви ли богъ законь дасть пръвѣ по заповѣданїи и ѡтпаданїи Адамовѣ завѣтомь нарицаѥ законь рече бо к нѥмѹ се азь въздвижꙋ законь мои с тобою и съ сѣменемь твоимь и въсеѥ землѥ трьми заповѣдⸯми дрьжимь и вса ꙗдите ꙗко и зелиѥ травⸯноѥ елико на небеси и ѥлико на земли и елико въ водахъ развѣ меса въ крьви дѹша ѥго не ꙗдите и иже пролѣѥть крьвь чловѣка да пролѣеть се своꙗ ѥго въ нѥѥ мѣсто что глаголѥте противꙋ семѹ прьвꙑ законь дрьжати Иѹдеи къ нѥмѹ ѡтвещаше прьвꙑи законь Мѡѷсевь дрьжимь сего же нѣсть богъ нарекль закона нъ завѣть ꙗко и прьвѣи заповѣдь къ чловѣкѹ въ раи и къ Авраамꙋ инако ѡбрѣзанїе а не законь ино бо ѥсть законь ино же завѣть различно бо ѥсть творⸯць нарекль ѡбоѥ философⸯ же ѡтвѣща къ нимь азь бо о семь скажꙋ сице ꙗко законⸯ се наричеть завѣть богъ бо глагола къ Авраамѹ даю законь мои въ пльти вашеи ѥже и знаменїе нарече ꙗко бѹдеть междꙋ мною и тобою тꙑ же пакꙑ къ Еремїи въпиѥть послѹшаите завѣта сего и възглаголѥши бо рече къ мѹжемь Ꙇѹдовомь и живѹщїимь въ Ꙇеросолимѣ и речеши къ нимⸯ тако глаголѥть господь богъ Ꙇизраилѥвь проклеть чловѣкь иже не послѹшаеть слово завѣта сего иже заповѣдахь ѡтьцемь вашимь въ дьни въ нѥже изведохь ѥ изь землѥ егѷпⸯтьскꙑѥ ѡтвѣщаше Ꙇѹдеи къ нѥмꙋ тако и мꙑ дрьжимь ꙗко тако законь нарицаетьⸯ се завѣть и елико се ихь дръжа по законь Мѡѷсеовь вси къ богѹ ꙋгодише и мꙑ дръжеще се по нѥмь непⸯщꙋемь тако бꙑти а вꙑи въздвигⸯше инь законь и попираете божїи законь философь рече къ нимь добрѣ дѣѥм аще бо бꙑ Аврамь не ѥлⸯ се по ѡбрѣзанїе нъ дрьжаль Ноѥвь завѣть не бꙑ се божїи дрꙋгь нарекль и Мѡѷси же послѣди пакꙑ написавь законь прьваго не дрьжа такожде и мꙑи по сихь ѡбразꙋ ходимь и ѡть бога законь приѥмше дрьжимь да божїа заповѣдь тврьда прѣбꙑваѥтⸯ давⸯ бо Ноѥви законь не сказа ѥмꙋ ꙗко и дрѹгꙑ имамь дати нъ въ вѣкꙑ прѣбꙑвающїи въ дѹшꙋ живꙋ ни пакꙑ Авраамѹ ѡбѣтованїа давь не възвѣсти ѥмꙋ ꙗко и дрꙋгꙑ имамⸯ дати Мѡѷсеови тако вꙑи дрьжите законь а богъ Езекїиѥмь въпиѥть ꙗко прѣставлю и а инь вамь дамь и Еремїа бо рече ꙗвѣ се дньниѥ гредꙋть глаголѥть господь и завѣщаю домꙋ Ꙇѹдовѹ и домꙋ Ꙇизраилѥвꙋ завѣть новь не по завѣтѹ ѥже завѣщахь къ ѡтьцемь вашимь въ дьни приѥмⸯшомꙋ рѹкꙋ ихъ извести ѥ изь землѥ егѷптьскꙑѥ ꙗко тїи не прѣбꙑше въ завѣтѣ моемь и азь възненавидѣхь ѥ ꙗко се завѣть мои иже завѣщаю домѹ Ꙇизраилѥвѹ по дьнїихь ѡнѣхъ рече господь даю законь мои въ помꙑшлѥнїа ихь и на срьдьцихь ихь напишѹ ѥ и бѹдѹ имь въ богъ и тїи бѹдꙋть мнѣ въ люди и пакꙑ тьжде Ꙇеремїа тако глаголѥть господь ѡстанѣте на пѹтѣхь и видите и въпросите на стьзе господнѥ вѣчнꙑѥ и видите кꙑ ѥсть пѹть истовꙑи и ходите по нѥмѹ и ѡбрѣщете ѡчищенїе дѹшамь вашимь и рѣше не идѣмь поставиихь въ вась блюстелѥ послѹшаите гласа трѹбꙑ и рѣше не послѹшаѥмь сего ради ѹслꙑшите езꙑци и пасѹщїи стада въ нихь и абиѥ слꙑши землѥ се азь навождꙋ на люди сїе зло и плодь ѡтвращенїа ихь занѥ словесь моихь не вънеше и законь мои иже пророци проповѣдаше ѡтринѹше не тькмо же симь ѥдинѣмь скажꙋ ꙗко законь прѣстаѥть нъ и инѣми винами ѡть пророкьь ꙗвѣ ѡтвѣщаше къ нѥмѹ Иѹдеи въсакь Жидовинь се вѣсть въ истинꙋ ꙗко бꙑти имать тако нъ не ѹвѣсть врѣме пришло о помазанⸯнѣмь философⸯ же рече къ нимь что си прѣдлагаете видеще ꙗко Ꙇеросолимь съкрꙋшень ѥсть и жрьтвꙑ прѣстали сѹть и въсе се се ѥсть събꙑло ѥже сѹть пророци прорекли ѡ вась Малахїа бо ꙗвѣ въпиѥть нѣсть моѥ волѥ въ вась глаголѥть господь вседрьжитель жрътвь ѡть рꙋкь вашихь не приѥмлю занѥ ѡть въстокь сльнца до западьь име моѥ славитⸯ се въ езꙑцѣхь и на въсакомь мѣстѣ тьмїань приносить се имени моѥмꙋ и жрьтва чиста занѥ велїе име моѥ въ ѥзꙑцѣхь глаголѥтⸯ господь вседрьжитель они же глаголаше сїи ꙗже глаголѥши вⸯси езꙑци хотеть благословени бꙑти и ѡбрѣзани въ градѣ Иеросолимⸯсцѣ рече философь то како Мѡѵси глаголѥть аще послѹшающе послѹшаѥте по всемꙋ храни законь и бѹдꙋть прѣдѣли ваши ѡть мора чрьмьнаго до мора филистимⸯска и ѡть пꙋстꙑнѥ до до рѣкꙑ Ефрата а мꙑи езꙑци о нѥмⸯже сѣме Авраамлѥ благословимь се ѡть Иѥсеѡва корене ишьдьшимь чаꙗнїе езꙑкь нареченѣ и свѣть въсеѥ землѥ и въсѣхь отокь славою божїѥю просвѣщени не по томѹ законѹ ни мѣстѹ пророци велⸯми въпиють рече бо Захарїа радѹи се ѕѣло дьщи Сїѡнꙗ се цар твои гредеть к тебѣ кротькь въсѣдь на жрѣбьць ѡслїи сꙑнь ꙗрьмничь и пакꙑ потрѣбить ѡрѹжїе ѡть фрема и конꙑ ѡть Ꙇеросолима и възьглаголѥть мирь езꙑкѡмь и власти ѥго ѡть краи землѥ до конⸯць въселѥнⸯнꙑѥ Ꙇаковⸯ же рече не ѡскѹдѣѥть кнеѕь ѡть Ꙇѹдꙑ ни вождь ѡть стегнѹ его дондеже прїидеть ѥмꙋже се щедить и тъ чаꙗнїе езꙑкьь сїи вса видеще сконⸯчана и съврьшена коѥго иного жидете Данїилⸯ бо рече ѡть аггела наѹчень седмь десеть недѣль до Христа игѹмена ѥже ѥсть четꙑри ста и ч҃ лѣть запечатлѣти видѣнїе пророчьства коѥ же ли вꙑ се мнить желѣзноѥ царство еже Данїиль мѣнить въ иконѣ ѡтвещаше римⸯско философⸯ же въпроси ѥ камень ѹтрьгⸯ се съ горꙑ без рѹкꙑ чловѣчьскꙑи кто ѥсть ѡтвѣщаше же помазанⸯнꙑ пакꙑ же рекоше то аще сего сказаѥмь пророкꙑ и инѣми вещⸯми ѹже пришьдьша ꙗкоже глаголѥши како римⸯскоѥ царство доселѣ дрьжитⸯ владꙑчство ѡтвеща философь не дрьжить се мимошло бо ѥсть ꙗко и прочаа по ѡбразꙋ иконⸯномꙋ наше бо царство нѣсть римⸯско нъ Христосово ꙗкоже рече пророкь въздвигнеть богь небесноѥ царство ѥже въ вѣкꙑ не истлѣѥть и царство ѥго людемь инѣмь не ѡставитⸯ се и истинить и извѣѥть въса царства и то станеть въ вѣкꙑ не христїанⸯскоѥ ли царство нꙑнꙗ Христовѣмь именемь нарицаѥмо а римлꙗне идолѣхь прилежахꙋ сїи же овь ѡть сего овь ѡть иного езꙑка и племене въ Христово име царствꙋють ꙗкоже и пророкь Исаіа ꙗвлꙗѥтⸯ глаголѥ къ вамь остависте име ваше въ сꙑтость избранⸯнꙑмь моимь васⸯ же избиѥть господь а работающїимь ѥмꙋ наречеть име ново ѥже благословенⸯно бѹдеть по въсеи земли благословетⸯ бо бога истинⸯнаго и кльнѹщеи се на земли кльнꙋтⸯ се богомь небеснꙑмь не съврьшила ли се сѹть въсѣхь пророкьь прореченїа ѹже ꙗвѣ реченⸯна о Христѣ Исаиꙗ бо сказаѥть родьство ѥго ѡть дѣвꙑ глаголѥ сице се дѣваа въ чрѣвѣ прїиметь и родить сꙑна и нарекꙋть име ѥмѹ Емⸯманѹиль ѥже ѥсть сказаѥмо съ нами богъ а Михеа рече и тꙑ Вифлеемь землѥ Иѹдова никакоже мьнⸯшїи бꙑваи въ владꙑкахь Ꙇѹдовахь ис тебе бо изꙑдеть игѹмень иже ѹпасеть люди моѥ Ꙇизраилꙗ и исходи ѥго исконꙑ ѡть дьнїи вѣка сего ради дасть ю до врѣмене раждающою и родить ремїа же въпросите и видите аще родїи мѹжьскь поль ꙗко велеи дьнь тъ ꙗкоже не бꙑсть инь и лѣто тѣсно бꙋдеть Ꙇаковѹ и ѡть сего спасетⸯ се и Ꙇсаиꙗ рече прѣжде даже болещїа не роди прѣжде даже не прїиде рождьство болѣзнь избѣжа и родїи мѹжьскꙑи поль пакꙑ же Ꙇѹдеи рекоше мꙑ ѥсмꙑ ѡть Сима благословеное сѣме благословени ѡтьцемь нашимь Ноѥмь вꙑ же нѣсте сказавь же имь о сихь рече благословенїе ѡтьца вашего ино ничтоже нѣсть тькмо хвала богѹ оного же ничтоже не доидеть сице бо ѥсть благословень господь богъ Симовь а къ Иафетѹ глагола ѡть нѥгоже мꙑ ѥсмь да пространить господь Иафета и да вьселить се въ села Симова и ѡть пророкь же и ѡть инꙑхь книгь сказаѥ не ѡстави ихь донⸯдеже рекоше сами ꙗко тако ѥсть ꙗкоже тꙑ глаголѥши рекоше пакꙑ како вꙑ ѹпванїе имѹще на чловѣка и творите се благословени бꙑти а книгꙑ проклинаютⸯ таковаго ѡтвѣща философь то проклетⸯ ли ѥсть Давидь или благословень рекоше же они ѕѣло благословень философⸯ же рече то и мꙑ на того ѹпⸯваѥмь на нⸯже и онь рече бо въ фалⸯмѣхь ибо чловѣкь мира моего на нⸯже ѹпⸯвахь чловѣкь же ть Христь ѥсть и богъ а иже ѹпⸯваѥть на проста чловѣка то и мꙑ того проклета творимь пакꙑ же инѹ притⸯчю прѣдложише глаголюште како вꙑ христїани обрѣзанїе ѡтмещете а Христꙋ не ѡтврьгⸯшꙋ ѥго нъ по законꙋ скончавⸯшꙋ ѡтвеща философь иже бо рече къ Авраамѹ пръвѣѥ се бѹди знаменїе междꙋ тобою и мною ть и ѥ съврьши пришьдь ѡть того дрьжавⸯше до сего а прочеѥ не дасть ѥ мимоити крьщенїе намь въдасть рекоше же они то чесо ради инїи пръвѣѥ ѹгодише богѹ того знаменїа не приѥмⸯше нъ Авраамлꙑи ѡтвѣща философь никоторꙑ бо ѡть тѣхⸯ ꙗвлꙗѥть се двою женѹ имѣвь нъ тъкмо Авраамь и сего ради ѹда того ѹрѣзаѥть прѣдѣль даѥ не прѣстѹпати ѥго далѥ нъ прьвомѹ съврьстию Адамовѹ ѡбразь даѥ прочїимь въ ть ходити Ꙇаков ѹбо такожде сътвори ѹтраплꙑ жилꙋ стегна ѥго занѥ д҃ женꙑ поѥть разꙋмѣвⸯ же винꙋ ѥюже то сътвори нарече име ѥмѹ Ꙇизраиль сирѣчь ѹмь зре бога к томѹ бо не ꙗвлꙗѥтⸯ се примѣшь къ женѣ Авраамⸯ же того не разꙋмѣ пакꙑ же въпросише Ꙇѹдеи како вꙑ идолѡмь се кланꙗюще творите се богѹ ꙋгаждають ѡтвѣща философь пръвѣѥ се наꙋчите раздѣлити имена что ѥсть икона и что ѥсть идоль и тако съмотреще не постꙋпаите на христїанꙑ десетⸯ бо именьь въ вашемь ѥзꙑцѣ о семь ѡбразѣ лежить въпрошѹ же вꙑ азь образⸯ ли юже въ горѣ скинїю Моиси низнесе или ѡбразь ѡбраза и хѹдожьствиѥмь съдѣла прикладно ѡбразь кльнꙑи и ѹмꙑи и орьстⸯми и херѹвімь изреднꙑ и понѥже то тако сътвори нарече молитвꙑ того ради дрѣвѹ и ѹсмомь и ѡрьстемь чьсть творите и кланꙗѥте се а не богѹ давшомѹ въ то врѣме такь ѡбразь такожде и о Соломонꙑ црькви понѥже иконꙑ херѹвімⸯскꙑи и аггельскꙑ и инѣхь мнѡгь ѡбразь имѣаше такожде ѹбо и мꙑи христїанꙑ ѹгождьшїихь богѹ ѡбразь и чьсть творимь ѡтдѣлꙗюще доброѥ ѡть демꙋньскꙑихь ѡбразьь хѹлетⸯ бо книгꙑ жрꙋще сꙑнꙑ своѥ и дьщери рѣше же Ꙇꙋдеи како вꙑ свининꙋ и заѥчинѹ ꙗдꙋще не противите се богѹ ѡтвѣща къ нимь прьвомѹ завѣтѹ заповѣдающꙋ въса сънѣсте ꙗко и зели трѣвно вса бо чиста чистимь сѹть а скврьнⸯнꙑмь съвѣсть се ѥсть оскврьнила и богъ бо въ твари глаголѥть се вⸯса добра сѣло вашего же ради лакомїа мало нѣкоѥ ѡть нихь ѡтѥть сънѣстⸯ бо рече Ꙇаковь и насꙑти се и ѡтврьже се възлюблѥнⸯнꙑи и пакꙑ сѣдоше людїе ꙗсти и пити и въсташе играти ѡть многа же се мꙑ ѹкращьше въ малѣ положихѡмь селико памети ради а иже хощеть съврьшенⸯнꙑихь сихь бесѣдьь искати и светꙑхь въ книгахь ѥго ѡбрѣщеть ѥ ѥлико прѣдложїи ѹчитель нашь архїепискѹпь Мефодїе раздѣль ѥ на ѡсмь словесъ и тѹ ꙋзрить словеснѹю силѹ ѡть божїе благодати ꙗко и пламень горещїи на противнꙑѥ начелнꙑми мѹжи сладⸯкаа и подобна ѥго словеса слꙑшавⸯше рекоше къ нѥмѹ богомь ѥси семо послань на създанїе наше и вⸯсе книгꙑ ѡть нѥго навꙑкꙑ вⸯсе ѥси по чинѹ глаголалⸯ до сꙑти наслаждь въсѣхⸯ нꙑ медьвнꙑми словесꙑ светꙑхь книгь нъ мꙑ ѥсмꙑ некнижна чедь семꙋ же вѣрꙋ имемь ꙗко тꙑ ѥси ѡть бога паче же аще хощеши покои ѡбрѣсти дѹшамь нашимь вⸯсако исправи притⸯчами скажи намь по чинꙋ егоже те въпрашаѥмь тако же се разꙑдоше почити Сьбравⸯше же се въ дрѹгꙑ дьнь рекоше ѥмꙋ глаголюще скажи намь чьстнꙑи мѹжꙋ притⸯчами и ѹмомь вѣрꙋ ꙗже ѥсть лѹчь въсѣхь ѡтвѣща къ нимь философь мальжена два бѣста ѹ цара нѣкоѥго въ чьсти велицѣ любима ѕѣло съгрѣшьшема же има изгнавь ꙗ ѡть землѥ ѡтсла живⸯшема же мнѡга лѣта тамо дѣти сътвориста въ нищетѣ събирающе же дѣти къ себѣ съвѣть творахꙋ кꙑмь се бꙑ пѹтемь пакꙑ въмѣстили въ пръвꙑи чинь ѡвⸯ же ихь сице а дрꙋгꙑ инако а дрѹгꙑ дрѹгрꙗко съвѣть дѣюще которомꙋ ѹбо достоить съвѣтꙋ стоꙗти не добрѣишомꙋ ли рекоше же они чесо ради сице глаголѥши свои бо съвѣть къждо добрѣишїи творить Срацинꙑ такожде и инїи инь скажи же кои разѹмь имь добрѣи ѡть сихь рече же философь ѡгнь искѹшаѥть злать и сребро а чловѣкь ѹмомь ѡтсѣкаѥть льжꙋ ѡть истинꙑ рьцѣте же ми ѡть чесого бꙑсть пръвоѥ ѡтпаденїе не ѡть видѣнїа ли и плода сладⸯкаго и похотѣнїа на божьство они же реше тако ѥсть философⸯ же рече то аще бѹдеть комꙋ пакость медь ꙗдѹ ѹ или стѹденѹ водꙋ пивⸯшꙋ пришьдь врачь глаголѥть ѥмꙋ ѥще мнѡгь медь ꙗдь исцѣлѣи а иже бѹдеть водꙋ пиль стѹдени се водꙑ напивь нагь на мражѣ ставь исцѣлѣѥши дрѹгꙑ же врачь не тако глаголѥть нъ противно врачевⸯство заповѣдаѥть въ меда мѣсто горⸯкоѥ пиюще пости се а въ стѹденаго мѣсто топлоѥ и гореще которꙑи ѹбо ѡть обою хꙑтрѣѥ врачюѥть ѡтвещаше вⸯси иже противнаа врачьствꙋ заповѣдаѥть горестїѹ бо житїа сего похотноѥ сласти достоить ѹмрьтвити и смѣренїемь грьдость противⸯнꙑми противнаа врачюще а мꙑ бо глаголѥмь ꙗко дрѣво иже прьвѣѥ трьнь сътворить то послѣди сладⸯкь плодⸯ приплодить Христовь бо законь остротою ꙗвлꙗѥть божїа житїа по томⸯ же въ вѣчнꙑхь жилищахь стократицею плодь приносить Единь же ѡть нихь срац"ꙋнⸯскѹ злобꙋ добрѣ вѣдꙑи въпросїи философа рⸯци ми гости како вꙑи Махмета не дрьжите тъ бо ѥсть велⸯми Христа похвалиль въ своихь книгахь глаголѥ ꙗко ѡть дѣвꙑ се ѥсть родиль сестрꙑ Моѷсеови пророкь великь и мрьтвꙑѥ въскрѣшаль и въсакꙑѥ ѥзꙑ ицчѣлиль силою велїею отвеща же философь къ нѥмꙋ да сѹдит на кагань глаголи же аще ѥсть пророкь Махметь како имемь Данїилꙋ вѣрꙋ онⸯ бо рече до Христа въсако видѣнїе пророчьства прѣстанеть ть же по Христѣ ꙗвль се како можеть пророкь бꙑти аще бо того пророка наречемь то Данїила ѡтврьжемь рекоше же мнѡзїи ѡть нихь Данїилⸯ же ѥсть глаголаль божїимь дѹхомь ѥсть глаголаль Махметⸯ же вⸯси вѣмꙑ ꙗко льжь ѥсть и пагꙋбⸯникь спасенїѹ въсѣхь иже ѥсть добрѣишеѥ бледи своѥ на злобꙋ и стꙋдодѣꙗнїе изблель рече же пръвꙑи съвѣтⸯникъ ѡть нихь къ приꙗтелѥмь срациньскомь божїею помощїю гость съ вⸯсꙋ грьдꙑню жидовⸯскꙋ на землю съврьже а вашꙋ на ѡнь поль рѣкꙑ прѣврьже ꙗко скврьнⸯнꙋ рече же и къ въсѣмь людемь ꙗкоже даль ѥсть богъ власть над въсѣми езꙑкꙑ царꙋ христїанⸯскѹ и мѹдрость съврьшенꙋ тако и вѣрѹ въ нихь и кромѣ ѥе никтоже не можеть живота вѣчьнаго жити богѹ же слава в вѣкꙑ рече же философь съ сльзами къ всѣмь братїе и ѡтьци и дрꙋзи и чеда се богъ дасть въсакь разꙋмь и ѡтвѣть достоинь аще ли ѥсть и ѥще кто противе се да придеть и прѣприть или прѣпрѣнь бѹдеть иже послѹшаѥть сего да се крьстить въ име светꙑѥ троице иже ли не хощеть азь кромѣ ѥсмь сего грѣха а онь ѹзрить въ дьнь сѹднїи егда сѣдеть ветхꙑи дьньми сѹдити въсѣмь езꙑкѡмь ꙗко богъ ѡтвещаше онꙑ нѣсмꙑ и мꙑи себѣ врази нъ по малꙋ иже можеть тако велимь да се крьстить волѥю иже хощеть ѡть сего дьне а иже ѡть вась на западь кланꙗѥтⸯ се или жидовьскꙑи молитвꙋ творить или срацинⸯскꙑи вѣрꙋ дрьжить скоро съмрьть прїиметь ѡть нас и тако се разидоше съ радостїю крьсти же се ѡть нихь до двою стꙋ чедїи ѡтврьгⸯше се мрьзости поганⸯскꙑхь и женитьвь безаконⸯнꙑхь написа же къ царꙋ книгꙑ кагань сицевꙑи ꙗко послал нꙑ ѥси владꙑко мꙋжа такога иже нꙑ зказа христїанⸯскꙋ вѣрꙋ словомⸯ и вещⸯми светꙋ сѹщꙋ и извѣщьше се ꙗко то ѥсть истаа вѣра повелѣхомь крьстити се своѥю волѥю надѣюще се и мꙑ доспѣти тогожде ѥсмꙑ же въси мꙑ приꙗтели твоѥмѹ царствѹ и готови на слѹжбꙋ твою ꙗможе потрѣбѹѥши проваждаѥ же философа кагань даꙗ ѥмꙋ дарь мнѡгь нъ не прїѥть и глаголѥ даждь ми елико имаши плѣнⸯникьь Грькь зде то ми ѥсть болⸯшеѥ въсѣхь даровь събравше же ихь до двою стѹ и въдаше ѥмѹ и иде радѹѥ се въ пꙋть свои И дошьдьше же безводнꙑхь мѣсть пѹстиихь жеждꙋ не можахꙋ трьпѣти ѡбрѣщⸯше же въ слатинѣ водꙋ и не можахꙋ ѡть нѥѥ пити бѣше бо ꙗко жльчь рашьдьшемⸯ же се въсѣмь искати водꙑ рече къ Мефодїю братѹ своѥмѹ не трьплю ѹбо жеждꙋ да почрьпи водꙋ сїю иже бо бѣ пръвѣѥ прѣложиль Ꙇизраельтѡмь горⸯкꙋ водꙋ въ сладⸯкѹ тъи имать и намь ѹтѣхꙋ сътворити почрьпⸯше же ѡбрѣтоше ю сладⸯкꙋ ꙗко и медьвнꙋ и стѹденѹ и пивⸯша прослависта бога твореща тако своимь рабѡмь Въ Херсонѣ же вечера съ архїепископомь рече къ нѥмѹ философь сътвори ми молитвꙋ ѡтьче ꙗко же би ми ѡтьць мои сътвориль въпрошьшемⸯ жѧ нѣкоимь особь чесо ради сътворїи се ѡтвеща философь въ истинѹ ютрѣ ѡтидеть ѡть нась къ господꙋ и ѡставитⸯ нꙑ ѥже и бꙑсть словꙋ семꙋ събꙑвⸯшꙋ се бѣ же въ фѷлⸯсцѣ ѥзꙑцѣ дꙋбь велїи сърасль же се съ чрѣшⸯнѥю и подь нимь же трѣбꙑ дѣлаахꙋ нариюще именемь Алеѯанⸯдрь женⸯскꙋ полѹ не дающе пристꙋпати къ нѥмꙋ ни кь трѣбамь ѥго ѹслꙑшавⸯ же то философь не лѣни се трꙋдити до нихь и ставь по срѣдѣ ихь глагола къ нимь елини сѹть въ вѣчнѹ мꙋкѹ шли кланꙗвⸯше се небѹ и земли ꙗко богѹ тако и велицѣи добрѣ твари то ли вꙑи иже се кланꙗѥте дрѣвꙋ хѹдѣи вещи ѥже ѥсть готово на ѡгнь како имате избꙑти вѣчьнаго ѡгнꙗ ѡтвещаше же ѡни мꙑ сего нѣсмꙑ начели ѡть нꙑнꙗ творити нъ ѡтьци есмꙑ прѣѥли и ѡть того ѡбрѣтаѥмь вⸯса прошенїа наша даждь и наипаче ина многаа и како се мꙑи сътворимь ѥгоже нѣсть дръзнѹль никтоже ѡть нась сътворити аще бо дрьзнеть кто се сътворити тъгда же съмрьть ѹзрить и не имамꙑ к томѹ дьжда видѣти до конⸯчинꙑ ѡтвеща к нимь философь богъ ѡ вась въ книгахь глаголѥть а вꙑ како се ѥго ѡтмещете Исаіа бо ѡть лица господнꙗ въпиѥть глаголѥ гредꙋ азь събрати вⸯса племена и вⸯсе езꙑкꙑ и прїидꙋть и ѹзреть славѹ мою и ѡставлю на нихь знаменїе и послю ѡть нихь спасенꙑ въ езꙑкꙑ въ Фарьсь и въ Фꙋль и Лѹдь и Мосохь и Фовель и въ Еладѹ и въ отокꙑ далⸯнꙑѥ иже нѣсѹть слꙑшали моѥго имене и възвѣстеть славꙋ мою въ езꙑцѣхь глаголѥть господь вⸯседрьжитель и пакꙑ се азь послю рибꙑтвꙑ и ловце мнѡгꙑ и ѡть хльмь и ѡть скаль каменⸯнꙑихь изловет вꙑ познаите братїе бога сътворшаго вꙑ се еѵаггелїе новаго завѣта божꙗ и въ нⸯ же се ѥсте крьстили тако же гладⸯкꙑми словеси ѹглаголавь ихь повелѣ имь посѣщи дрѣво и съжещи и поклони же се старѣишина ихь и шьдь лобⸯза еѵаггелїе такожде и вⸯси свѣще же бѣли приѥмⸯше ѡть философа и поюще идоше къ дрѣвѹ и възьмь секирѹ л҃ и три крать ѹдаривь и повелѣ въсѣмь сѣщи и искоренити и и съжещи въ тѹ же нощь абиѥ ѡть бога дьждь бꙑсть и съ радостїю велиѥю похвалише бога и весели се богъ ѡ семь ѕѣло Философь же иде въ Цариградь и видѣвⸯ цара живѣше въ црькви светꙑхь апостольь бога моле ѥсть въ светѣи Софїи потирь ѡть драгаго камене Соломѡнꙗ дѣла на нѥм же сѹть писмена жидовⸯскꙑ и самарѣнⸯскꙑ гранꙑ написанꙑ ихⸯже не можаше никтоже ни прочисти ни сказати възⸯм же философь прочте и сказа ѥ ѥсть же сице прорицаи донⸯдеже сице ѕвѣзда въ пиво бѹди господи пръвѣнⸯць бдешꙋ нощию по семⸯ же дрꙋгꙑ гранꙑ на въкѹшенїе господнѥ сътворена дрѣва иного пїи и ѹпїи се веселиѥмь и възѹпїи аллилѹїа и по семь третїи грань се кнезь и ѹзрить въсь сънⸯмь славѹ ѥго и Давидь по срѣдѣ ихь и по семь число написано ѳ҃ съть и ѳ҃ ро расчьтⸯ же по тьнⸯкꙋ философ и ѡбрѣте ѡть втораго на десете лѣта цара Соломѡна до рождьства Христова ѳ҃ съть и ѳ лѣть се ѥсть пророчьство о Христѣ Веселещѹ же се ѡ боѕѣ философꙋ пакꙑ дрꙋга рѣчь приспѣ и трꙋдь не мьни пръвꙑихь Растиславⸯ бо моравⸯскꙑ кнеѕь богомь ѹстимь съвѣть сътвори съ кнеѕꙑ своими моравлꙗни и посла къ царѹ Михаилꙋ глаголѥ людемь нашимь поганⸯства се ѡтврьгⸯшимь и по христїанⸯскꙑ се законь дрьжещемь ѹчителꙗ не имамꙑ такого иже ни бꙑ въ свои ѥзꙑкь истѹю вѣрꙋ христїанⸯскꙋю сказаль да се бꙑше и инꙑ странꙑ зреще подобили намь то посли нꙑ владꙑко епископа и ѹчителꙗ такого ѡть вась бо на вⸯсе странꙑ добрь законь исходить събравⸯ же съборь царь и призва Костанⸯтина философа и сътвори слꙑшати рѣчь сию и рече вѣмⸯ те трѹдⸯна сѹща философе нъ потрѣба ѥсть тебѣ тамо ити сїю бо рѣчⸯ не можеть инь никто исправити ꙗкоже тꙑ ѡтвеща же философь и трꙋдⸯнь сꙑ и болⸯнь тѣломь съ радостию идѹ тамо аще имають бꙋкⸯвꙑ въ ѥзꙑкь свои глагола же царь къ нѥмѹ дѣдь мои и ѡтьць мои и инїи мнѡзїи искавⸯше того нѣсѹть ѡбрѣли то како азь могꙋ то ѡбрѣсти философⸯ же рече то кто можеть на водꙋ бесѣдꙋ писати и ѥретичьско име себе ѡбрѣсти ѡтвеща ѥмѹ пакꙑ царь и съ Варⸯдою и ѹмомь своимь аще тꙑ хощеши то можеть то тебѣ богъ дати иже и даѥть въсѣмь просещимь бе сѹмнѣнїа и ѡтврьзаѥть тлькѹщимь шьдь же философь по прьвомꙋ ѡбꙑчаю на молитвꙋ се наложи и съ инѣми поспѣшⸯникꙑ въскорѣ же ѥ ѥмѹ богъ ꙗви послѹшаѥ молитвь своихь рабь и абиѥ сложи писмена и начеть бесѣдꙋ писати еѵаггелⸯскꙋ испрьва бѣ слово и слово бѣ ѹ бога и богъ бѣ слово и прочеѥ възвесели же се царь и бога прослави съ своими съвѣтⸯникꙑ и посла ѥго съ дарꙑ мнѡгꙑ писавь къ Растиславꙋ епистолїѹ сице богъ же велить въсакомѹ да бꙑ въ разѹмь истинⸯнꙑи пришьль и на болⸯши се чинь стежаль видѣвь вѣрꙋ твою и подвигь сътвори нꙑнꙗ въ наша лѣта ꙗвль бꙋкⸯвꙑ въ вашь ѥзꙑкь ѥгоже не бѣ испрьва бꙑло нъ тъкмо въ прьва лѣта да и вꙑи причⸯтете се великꙑхь ѥзꙑцѣхⸯ иже славеть бога своимь ѥзꙑкомь и тѹ ти послахѡмь и того ѥмꙋже ѥ богъ ꙗви мѹжа чьстива и благовѣрна книжна ѕѣло философа и съ прїими дарь болⸯшїи и чьстнѣи паче въсако злата и сребра и каменїа драгаго и богатьства прѣходещаго подвигни се с нимь спѣшно и ѹтврьди рѣчь всѣмь срьдцемь възꙑскати бога ѡбⸯщаго спасенїа не ѡтрини нъ въсе подвигни не лѣнити се нъ ѥти се по истинⸯнꙑ пѹтⸯ да и тꙑ приведь ѥ подвигомь твоимь въ божїи разꙋмь прїимеши свою мъздѹ въ того мѣсто и въ сь вѣкь и въ бꙋдꙋщи за вⸯсе дѹше хотещеѥ вѣровати въ Христа бога нашего ѡть нꙑнꙗ и до конⸯчинꙑ и паметь свою ѡставлꙗѥ прочимь родомь подобно великомѹ царꙋ Конⸯстанⸯтинꙋ Дошьдьшꙋ же ѥмѹ Моравꙑ съ великою чьстию приѥть ѥго Растиславь и ѹченикꙑ събравь и въдасть и ѹчити въскорѣ же въсь црьковнꙑи чинь прїимь наѹчи ѥ ѹтрьници и часовѡмь и вечерⸯнїи и павечерⸯници и таинѣи слѹжⸯбѣ и ѡтвръзоше се пророчьскомꙋ словесе ѹшеса глѹхꙑихь и ѹслꙑшаше книжⸯнаа словеса и ѥзꙑкь ꙗсьнь бꙑсть гѹгнивꙑихь богъ же възвесели ѡ семь а дїаволь постꙑдѣ растещꙋ же божїю ѹченїю злꙑ завистивꙑи испрьва трꙑклетꙑ дїаволь не трьпе сего добра нъ въшьдь въ своѥ съсѹдꙑ и начеть мнѡгꙑи въздвизати глаголѥ имь не славит се богъ ѡ семь аще бо би ѥмѹ сице годѣ бꙑло то не бꙑ ли могль сътворити да бꙑше и сїи испрьва писменꙑ пишꙋще бесѣдꙑ своѥ славили бога нъ трїи ѥзꙑкꙑ ѥсть тъкмо избраль ѥѵвреискꙑи и грьчⸯскꙑ и латинⸯскꙑи имиже достоить богѹ славꙋ въздати бѣхꙋ же се глаголюще латинⸯсцїи съпричестници арїереи и ѥреи и ѹченици и бравⸯ же се съ ними ꙗко Давидь съ иноплеменⸯникꙑ книжⸯними словеси побѣждь ѥ нарече ѥ триѥзꙑчникꙑ ꙗко Пилатѹ тако написавшꙋ на титлѣ господи не тькмо же се ѥдино глаголахꙋ нъ и иномѹ бесчьстию ѹчахꙋ глаголюще ꙗко под землѥю живꙋть чловѣци вельглавꙑ и въсь гадь дїаволꙗ тварь ѥсть и аще кто ѹбиѥть змїю ѳ҃ грѣхь избѹдеть тоѥ ради аще чловѣка ѹбиѥть кто три месеци да пиѥть въ дрѣвѣнѣ чаши а стꙑклѣне се не прикасаѥ и не бранꙗхꙋ жрьтвь творити по прьвомꙋ ѡбꙑчаю ни женитвѣ бесчьстнꙑихь вⸯсе же сїе ꙗко и трьнїе посѣкь словеснꙑмь ѡгнѥмь попали глаголѥ пожри богѹ жрьтвѹ хвалⸯнѹю и въздаждь вꙑшнѥмꙋ молитвꙑ твоѥ женꙑ же юности твоѥ не ѡтпꙋсти аще бо ю възненавидѣвⸯ ѡтпѹстиши не покрїеть нечесть похоти твоѥ глаголѥть господь вседрьжитель и съхраните се дѹхомь вашимь да не ѡставить къждо вась женꙑ юности своѥ и си ихⸯже ненавидѣхь творесте ꙗко свѣдѣтелⸯствова междꙋ тобою и междꙋ женою юности твоѥ юже ѥси ѡставиль и та ѡбьщница твоꙗ и жена завѣта твоѥго и въ еѵаггелїи господь слꙑшасте ꙗко речено бꙑсть дрѣвнꙑми не сътвориши прѣлюбꙑ аз же глаголю вамⸯ ꙗко въсакь иже възрить на женѹ похотѣти ѥи юже прѣлюбꙑ ѥсть сътворилⸯ с нѥю срьдьцемь своимь и пакꙑ глаголю вамь ꙗко же пѹстить женѹ свою развѣ словесе любодѣинаго творить ю прѣлюбꙑ дѣꙗти и иже ѡтпѹщенѹю ѡть мѹжа поѥмлѥть прѣлюбꙑ дѣѥть апостоль рече ѥже ѥсть богъ съчеталь чловѣкь да не разлѹчи м҃ же месець створи въ Моравѣ и иде свести ѹченикꙑ своѥ прѣѥтⸯ же ѥго идѹща Коцⸯлꙑ кнезь панонⸯскꙑ и възлюбль велⸯми словенⸯскꙑи книгꙑ наѹчити се имь и въда до и҃ ѹченикьь ѹчити се имь велию чьсть ѥмꙋ сътворь мимо проводи и не възетⸯ же ни ѡть Растислава ни ѡть Коцⸯла ни злата ни сребра ни иноѥ вещи положивь еѵаггелⸯскоѥ слово и бес пище тъкмо плѣнⸯникь испрошь ѡть обѡю ѳ҃ съть и ѡтпѹсти ихь Въ Венетии же бꙑвⸯшꙋ ѥмꙋ събраше се на нь епископи и попове и чръноризⸯци ꙗко и вранꙑ на сокола и въздвигоше триѥзꙑчнꙋю ѥресь глаголюще чловѣче скажи намь како си тꙑ сътвориль нꙑнꙗ Словѣнемь книгꙑ и ѹчиши ихⸯже нѣсть никтоже инь пръвѣѥ ѡбрѣль ни апостоль ни римⸯскꙑи папа ни богословь Григорїе ни ронимь ни Авгѹстинь мꙑ же трїи тькмо езꙑкꙑ вѣмⸯ имиже дѡстоить въ книгахь славити бога Евреи Елинꙑ Латинꙑ ѡтвеща же философь к нимь не идет ли дьждь ѡть бога на вⸯсе равно или сльнце тожде не сїаѥт ли на вⸯсе ни ли дꙑхаѥмь на аиерь равно вⸯси то како вꙑи се не стꙑдите трїи езꙑкꙑ мѣнеще тьчїю а прочимь въсѣмь езꙑкомь и племеномь слѣпомь велеще и глѹхѡмь скажите ми бога твореща немощна ꙗко и немогꙋща сего дати или завистива ꙗко не хотѣща мꙑ же родꙑ знаѥмь книгꙑ ѹмѣюще и богѹ славꙋ въздающе своимь езꙑкомь къждо ꙗвѣ же сѹть сїи Армени Перⸯси Авазⸯгꙑ Ивери Сѹгⸯди Гоѳи Ѡбри Тꙋрⸯси Козари Аравлꙗне Егѷпⸯти и инїи мнѡзꙑ аще ли не хощете ѡть сихь разꙋмѣти понѣ ѡть книгь познаите сѹдїю Давидь бо въпиѥть глаголѥ поите господа вⸯса землꙗ поите господѹ пѣснь новꙋ и пакꙑ въскликнѣте господѹ вⸯса землꙗ поите и възвеселите се и въспоите и дрѹго въса землꙗ да поклонитⸯ ти се и поѥть тебѣ и да поѥтⸯ же имени твоѥмꙋ вꙑшнїи и пакꙑ хвалите господа въси езꙑци и похвалите ѥго въси людїе и всакѡ дꙑханїе да хвалить господа въ еѵаггелїи глаголѥть ѥликоже ѥсть приѥль ихь дасть имь ѡбласть да чеда богꙋ бꙋдꙋть и пакꙑ тьжде не ѡ сихь прошꙋ тькмо нъ и вѣрѹющимь словесемь въ ме да въси ѥдино бꙋдѹ ꙗкоже и тꙑ оче въ мнѣ и азь въ тебѣ Матьѳеи же рече дана бꙑсть вⸯсака власть на небеси и на земли шьдьше ѹбо наѹчите вⸯсе езꙑкꙑ крьстеще ѥ въ име ѡтьца и сꙑна и светаго дѹха ѹчеще и хранити вⸯса ѥлико заповѣдахь вамь се азь с вами ѥсмь въ вⸯсе дьни до сконⸯчанїа вѣка аминь а Марⸯко пакꙑ шъдьше въ мирь въсь и проповѣдите еѵаггелїе въсеи твари вѣровав иже и крьститⸯ се спасень бѹдеть а не вѣровави осѹдитⸯ се знаменїа же повѣровавшихь поидꙋть именемь моимь бѣси ижденꙋть и ѥзꙑкꙑ възглаголють новꙑ глаголѥтⸯ же и къ вамь горе вамь книгочиѥ и фарисеи ипокрити ꙗко затвараете царствїе небесное прѣдь чловѣкꙑ вꙑ бо не въходите и хотещихь вънити не ѡставлꙗѥте и пакꙑ горе вамь книгочиѥ ꙗко възесте ключе разꙋмѣнꙑи и сами не вънидосте Коренⸯтиѡмь же Павль рече велю же въсѣмь вамь глаголати ѥзꙑкомь паче же да прорицаѥте болꙑ бо прорицаѥи или глаголѥи ѥзꙑкꙑ развѣ аще не сказаѥть да и црькви създанїе прїиметь нꙑнꙗ же братїе аще прїидѹ къ вамь и въ ѥзꙑкꙑ глаголю что вамь полⸯзьствꙋю аще вамь не глаголю въ ꙗвлѥнїе и въ разꙋмѣнїе или въ пророчьствїи или въ наѹченїи обаче безⸯгласна и бездꙋшна глась дающи аще ли пищали аще ли гѹсли аще разьнⸯстиѥ пискомь подасть се како разꙋмѣѥт се писканїе или гѹденїе ибо аще безгласнь глась трꙋба дасть кто ѹготова се на брань тако и вꙑи езꙑкомь аще неразꙋмна словеса дасте како разꙋмѣѥт се глаголѥмоѥ бѹдете бо въ аирь глаголюще толїко ѹбо аще слѹчит се родь съгласнꙑихь въ мирѣ и ни ѥдини же ихь безгласнь аще не вѣмь силꙑ гласꙋ бꙋдꙋ глаголющомꙋ мнѣ варⸯвар и глаголѥи мнѣ варⸯварь тако и вꙑи понѥже ѥсте ревнители дѹховнꙑмь къ създанїю црькви просите да ви избиваѥть тѣмьже глаголѥ езꙑкомь молите се да сказаѥть аще бо молитвꙋ дѣю ѥзꙑкомь дѹхь мои молитⸯсе а ѹмь мои бес плода ѥсть что ѹбо ѥсть помолю се дѹхомь помолю се ѹмомь спою дѹхомь спою же и ѹмомь аще благословиши дѹхомь испльнꙗѥи мѣсто неразꙋмнаго како речеть аминь по твоѥи похвалѣ понѥже не вѣдеть что глаголѥши тꙑ ѹбо добрѣ хвалиши нъ дрѹгꙑ не зиждетⸯ се хвалю бога моѥго ѡ вась паче же ѥзꙑкꙑ глаголю нъ въ црькви е҃ словесь хощꙋ ѹмомь своимь глаголати да и ини наѹчю неже ли тⸯми словесьь ѥзꙑкомь братїе не дѣти бꙑваите ѹмьмь нъ злобою младенствꙋите ѹми же съврьшени бѹдѣте въ законѣ ѥсть писано ꙗко иноезꙑчникꙑ ѹстнами инѣми възглаголю къ людемь симь и тако не послѹшають мене глаголѥть господь тѣмⸯже езꙑци въ знаменїе несѹть невѣрнꙑмь нъ вѣрѹющимь а пророчьство невѣрⸯнꙑмь аще ѹбо снидеть се црькви вⸯса въкѹпѣ и въси глаголють ѥзꙑкꙑ и вънидеть ѥтерь неразѹмьнь или невѣрьнь не рекѹт ли ꙗко зли се дѣѥте аще ли въси пророчьствꙋють и вънидетⸯ же ѥтерь неразꙋмьнь или невѣрⸯнь ѡбличають се въсѣми въстезаеть се ѡт въсѣхь и тако таина срьдьца ѥго ꙗвѣ бꙑвають и тако падь ниць поклонитⸯ се богови и повѣдаѥ ꙗко въ истинѹ богъ въ вась ѥсть что ѹбо ѥсть братїе ѥгда сходите се къждо вась псаломь имать да дрьжить и ѹченїе имать ꙗвлѥнїе имать ѥзꙑкь имать сказанїе имать вⸯсе же къ зданїю да бꙑваѥть аще ли кто ѥзꙑкомь глаголѥть по двѣма ѹбо или по тремь и по чести ѥдинь да сказаѥть аще ли не бѹдеть глагольника да мльчить въ црькви себѣ же да глаголѥть и богови пророци же два или трьѥ да глаголють а дрѹзїи да сказають аще ли иномѹ ꙗвить се вѣдꙋщомѹ прьви же да мльчить можете бо по ѥдиномѹ пророчьствовати въси да вⸯси ѹтѣшеть се и дꙋси пророчьсцїи пророкѡмь повинꙋють нѣсть нестроѥнїю богъ нъ мирꙋ ꙗко въ всѣхь црьквахь светꙑхь женꙑ ваше въ црьквахь да мльчеть не велитⸯ бо се имь глаголати нъ да говинѹютⸯ се ꙗкоже и законь глаголѥть аще ли чесомѹ наѹчити се хотеть въ домѹ же своѥмь мѹжа да вьпрашають срамⸯ бо ѥсть въ црькви женѣ глаголати или ѡть вась слово божиѥ изꙑде или въ вась ѥдинѣхь обрѣте се и аще кто мнитⸯ се пророкь бꙑти или дѹховьнь да разꙋмѣѥть ѥже пишꙋ вамь ꙗко господнѥ заповѣди сѹть аще ли кто не разѹмѣѥть да разꙋмѣваѥть тѣмьже братїе разꙋмѣите прорицанїю и не браните глаголати въ ѥзꙑкꙑ въса благоѡбразно и по чинꙋ да бꙑвають и пакꙑ глаголѥть и въсакь ѥзꙑкь исповѣсть и ꙗко господь Ꙇсѹсь Христь въ славѹ богѹ и ѡтьцѹ аминь сими же словеси и инѣми болⸯшими посрамивь ѥ отиде ѡставль ѥ И ѹвѣдѣвь и римскꙑи папа посла по нь и дошьдⸯшꙋ ѥмꙋ въ Римь изꙑде цамь апостолꙑкь Андрѣꙗнь съ въсѣми граждани свѣще носеще ꙗко и светаго Клименⸯта мощи носеще мѹченика и папѹ римⸯскаа и абиѥ богъ наче чюдеса творити ѡслаблень чловѣкь тѹ исцѣлѣ и ини мнѡзїи различнꙑхь недꙋгь избꙑше да ꙗко же плѣнⸯници плѣнⸯшїи Христа нарекⸯше и светаго Клименⸯта избꙑше приѥмⸯ же папа книгꙑ словенⸯскꙑѥ светꙑ ѥ и положе ѥ въ црькви светꙑѥ Марїе ꙗже се нарицаѥть Фотида и пѣше надь ними литѹргию по семь повелѣ папа двѣма епископома Фирⸯмосꙋ и Гоидрꙋхѹ светꙑти словесїемь словенⸯскъѥ ѹченикꙑ и ꙗко се светꙑше абиѥ спѣше литѹрⸯгїю въ црькви светаго апостола Петра словенⸯскꙑмь ѥзꙑкомь и въ дрѹгꙑи дьнь пѣше въ црькви светꙑ Петронили и въ дрѹгꙑ дьнь въ црькви светаго Андⸯрѣѥ и ѡть тꙋдѹ пакꙑ ѹ великаго ѹчителꙗ въселѥнⸯскаго Павла апостола въ црькви и въсꙋ нощь пѣше словенⸯскꙑ и литѹрⸯгию надь светꙑмь гробомь имѹще на помощь Арсенїа епископа ѥдиного сѹща ѡть з҃ епископь и Анастаса вивлотикара и философⸯ же не прѣстаꙗше достоинꙋ хвалѹ богѹ въздаѥ съ своими ѹченикꙑ о семь Римлꙗне же не прѣстаꙗ идѹще къ нѥмꙋ и ѹпрашающе ѥго и сказанїе сѹгѹбо и трьгѹбо приѥмахѹ оть нѥго Жидовинь же ѥтерь такожде приходе стезаѥ се с нимь рече ѥмѹ единою нѣсть не ѹ пришьль Христь по числѹ лѣтномꙋ о нѥмⸯже глаголють пророци ꙗко ѡть дѣвꙑ имать родити се почьтⸯ же ѥмꙋ философь въса лѣта ѡть Адама по родомь сказа ѥмѹ по тьнⸯкѹ ꙗко пришьль ѥсть и селико лѣть ѥсть ѡть толѣ до нꙑнꙗ и наꙋчив и ѡтпѹсти И постигоше и мнѡзїи трꙋдꙑ и въ болѣзнь въпаде и трьпѣщѹ ѥмꙋ ѥзѹ мнѡгꙑи дьни ѥдиною видѣвь божїе ꙗвлѥнїе наче пѣти сице о рекⸯшихь мнѣ въ домь господнь вънидѣмь възвесели се дѹхь мои и срьдьце възрадова се и ѡблькⸯ се въ чьстнꙑѥ ризꙑ тако прѣбꙑсть въсь дьнь тъ веселе се глаголѥ ѡть селѣ нѣсⸯмь азь ни царѹ слѹга ни иномѹ никомѹже на земли нъ тькмо богѹ вседрьжителю не бѣхⸯ и бꙑхь и ѥсмь въ вѣкꙑ аминь въ ютрѣи же дьнь въ светꙑи мнишьскꙑи ѡбразь ѡблѣче се и свѣть къ свѣтѹ приѥмⸯ нарече си име Кѷриль и въ томь ѡбрасѣ прѣбꙑсть и҃ дьни и ꙗкоже приближїи чась да пакꙑ приметь и прѣставить се въ вѣчнаа жилища въздвигь рѹцѣ свои къ богѹ и сътвори молитвꙋ съ сльзами глаголѥ сице господи боже мои иже ѥси аггелⸯскꙑѥ въсе чинꙑ и беспльтнꙑѥ силꙑ сьставиль небо распель и землю ѡсноваль и вса сѹща ѡть небꙑтїа въ бꙑтїе привель иже въсегда и въсежде послѹшавь творещїихь волю твою и боѥщихⸯ се тебе и хранещихь заповѣди твоѥ послꙋшаи моѥ молитвꙑ и вѣрноѥ ти стадо съхрани ѥмѹже бѣ приставиль неключимаго и недѡстоинаго раба твоѥго избави ѥ безбожнꙑѥ и поганⸯскꙑѥ злобꙑ глаголющихь на те хѹлѹ и погꙋби триѥзꙑчнꙋю ѥресь и възрасти црьквь твою мнѡжьствомь и все въ единодꙋшїи съвькꙋпи и сътвори изредⸯнꙑи люди ѥдиномꙑслеще истинⸯнѣи вѣрѣ твоѥи и правѣмь исповѣданїи и въдьхни въ срьдьца ихь слово твоего ѹсꙑнѥнїа твои бо ѥсть дарь аще нꙑ ѥси приѥль недостоинꙑѥ на проповѣданїе еѵаггелїе Христа твоѥго острещеѥ се на блага дѣла и твореще ѹгоднаа тебѣ ѥже мнѣ бѣ даль ꙗко твоꙗ тебѣ прѣдаю ѹстрои ѥ силⸯною твоѥю десницею покри ѥ кровомь крилѹ твоѥю да вⸯси въсхвалеть и славеть име твое ѡтьца и сꙑна и светаго дѹха лобⸯза же въсе светꙑмь цѣлованиѥмь и рече благословень богъ иже не дасть нась въ ловитвꙋ зѹбомь невидимꙑихь нашихь врагьь нъ сѣть ихь съкрꙋши и избави нꙑ ѡть истлѣнїа ихь и тако почи о господи сꙑи м҃ в.ма лѣтома месеца фебрѹарїа въ д҃і дьнь инⸯдикⸯта вторїи а ѡть твари въсего мира ѕ҃ тисꙋщь и триста и о҃ лѣть и повелѣ апостоликь въсѣмь Грькѡмь иже бѣхꙋ въ Римѣ такожде и Римлꙗнѡмь съ свѣщами съшьдшимⸯ се пѣти надь нимⸯ и сътворише провожденїе ѥмѹ ꙗкоже бꙑше сътворили ли самѹ папѣ ѥже и сътворише Меѳодиѥ же брать ѥго въпроси апостолика глаголѥ ꙗко мати нꙑ ѥсть заклела ꙗко иже наю пръвѣѥ на сѹдⸯ идеть да принесеть и въ свои братїи монастꙑрь и тѹ и погребеть повелѣ же папа въложити ѥго въ ракꙋ забити гвоздми желѣзнꙑ и тако и дрьжа з҃ дьнїи готоваѥ на пѹть рекоше же къ апостоликѹ римⸯсцїи епископи понѥже и ѥсть по мнѡзѣмь землꙗмь ходивⸯша богъ привель семо и здѣ дѹшꙋ ѥго възель зде ѥмѹ достоить лежати ꙗко чьстнꙋ мѹжꙋ и рече апостоликь за светꙑню ѥго и любовь въ римⸯскꙑ ѡбꙑчаи пришьдь погребѹ и въ моѥмь гробѣ въ црькви светаго апостола Петра глагола же брать ѥго понѥже мене не послѹшасте и не дасте ѥго аще ви ѥсть любовно да лежеть въ црькви светаго Клименⸯта с нимⸯже ѥсть семо пришⸯль повелѣ же апостоликь тако сътворити и пакꙑ събравше се епископꙑ и съ всѣми людⸯми хотеще и проводити чьстно и рекоще епископꙑ ѡтгвоздьше ракꙋ и видимь еда что възето ѡть нѥго и трѹждьше се мнѡго и не могоше ѡтгвоздити ракꙑ божиѥмь повелѣнїемь и тако съ ракою въложише и въ гробь ѡ деснꙋю странѹ ѡлтара въ црькви светаго Клименⸯта идеже начеше абїе мнѡга чюдеса бꙑвати ꙗже Римлꙗне болѥ се приложїи светꙑни ѥго и чьсти и написаше иконѹ ѥго надь гробомь и начеше свѣтити надь нимь дьнь и нощⸯ хвалеще бога прославлꙗющаго тако иже ѥго славеть томѹ бо ѥсть слава и чъсть въ вⸯсе вѣкꙑ аминь Что сѧ дѣѥтѣ по вѣремьнемь то ѿидето по вѣрьмьнемь приказано боудѣте добрымъ людѣмъ а любо грамотою оутвѣрдѧть како то боудѣте всемъ вѣдомъ или кто посль живыи ѡстанѣть сѧ того лѣт҃ коли алъбрахтъ влд҃ка ризкии оумьрлъ ѹздоумалъ кнѧзѣ смольнескыи мьстиславъ двд҃въ сн҃ъ прислалъ въ ригоу своѥго лоучьшего попа ѥрьмея и съ нимь оумьна моужа пантелья и своѥго горда смольнеска та два была послъмь оу ризѣ из ригы ѥхали на гочкыи берьго тамо твердити миръ оутвьрдили миръ что былъ не мирно промьжю смольньска и ригы и готскымь берьгомь всемъ коупчемъ Пре сеи миръ троудили сѧ дъбрии людиѥ Ролфо ис кашелѧ бж҃и дворѧнинъ тоумаше смолнѧнинъ аж бы миро былъ и дъ вѣка оурѧдили пакъ миръ како был҃о любо рѹси и всѣмоу латинескомоу языкоу кто то оу роусе гостить На томь мироу аж бы миръ твьрдъ былъ тако былъ кнѧзю любо и рижанъмъ всемъ и всемоу латинескомоу языкоу И всемь темь кто то на оустоко морѧ ходить аж бы нальзлъ правдоу то напсати како то держати роуси съ латинескымь языкомѣ и латинескомоу языкоу съ роусию то дѣржати Аж быхъмъ что тако оучинили того б҃ъ не даи аж бы промьжю нами бои былъ а любо чл҃вка оубиють до см҃рти како чл҃вка то ѿплатити аж бы миръ не ръздроушенъ былъ такъ платити како то бы ѡбоимъ любо былы Зде починаѥть сѧ правда Аже боудѣть свободѣныи чл҃вкъ оубитъ ꙇ҃ гривенъ серебра за голъвоу Аже боудѣте холъпъ оубитъ а҃ гривна серьбра заплатити оу смольнѣскь тако платити и оу ризе и на готскомь берьзѣ ѻко роука нъга или инъ что любо по пѧти гривьнъ серьбра ѿ всѧкого платити за ѡкъ е҃ серьбра за роукоу е҃ серьбра за нъгоу е҃ серьбра и за всѧкыи соуставъ пѧть гривьнъ серебра За зоубъ г҃ гривнъ серебра и смольньскь и оу ризѣ и на гочкомь березѣ Кто биѥть дроуга дѣревъмь а боудѣте синь любо кровавъ полоуторы гривны серебра платити ѥмоу по оухоу оударите г҃ четвѣрти серебра послоу и поп҃у что оучинѧть за двоѥ того оузѧти два платежѧ Аже кого оуранѧть полоуторы гривны серебра аже боудѣте без вѣка Тако платити оу смолѣнеске и оу ризѣ и на гочкомь берьзѣ Аже извинить сѧ роусинъ оу ризе или на гочкъмь березе оу дыбоу ѥго не сажати Аже извинить сѧ латининъ оу смольнѣскѣ не мьтати ѥго оу погрѣбъ Аже не боудѣтѣ порукы то оу жельза оусадить Аже латининъ дасть роусиноу товаръ свои оу дълго оу смольнске заплатити немчиноу пьрвѣѥ хотѧ бы инъмоу комоу виноватъ былъ рооиноу Тако оузѧти роуси҃ноу оу ризѣ и на готскомь березѣ Аже розгнѣваѥть сѧ кнѧзѣ на своѥго чл҃вка а боудѣте винъватъ немчицю роусинъ а ѿимьть кнѧзѣ все женоу и дѣти оу холъпство пѣрвоѥ платити ѥмоу латинину а по томь кнѧзю какъ любо съ своимь чл҃вкмь Такоу правдоу възѧти роусиноу оу ризѣ и на гочкъмь березѣ Аже латининъ дасть кнѧжю хълопоу въ заѥмъ или инъмоу доброу чл҃вкоу а оумрете не заплативъ а кто ѥмльть ѥго ѡстатъкъ томоу платити немчиноу Такова правда оузѧти роусиноу оу ризѣ и на гочкомь березѣ Роусиноу не оупирати латинина ѡднемь послухомь аже не боудѣтѣ двою послоухоу ѡдиного немчича а дроугого роусина добрыхъ людии Тако латининоу не пьрьпрети роусина аже не боудѣть послоуха роусина а дроугого немчина оу ризѣ и на гочкомь березѣ Роусиноу не вѣсти латинина ко жельзоу горѧчемоу аже самъ въсхочетѣ А латининоу тако роусина не вести аже самъ въсхочете Роусиноу не звати латина на полѣ битъ сѧ оу роускои земли Аже латинескии гость биѥть сѧ мьжю събою оу роускои земли любо мьчемь а любо дѣревъмь кнѧзю то не надобе мьжю събою соудити Тако аже роускии гость биѥть сѧ оу ризѣ или на гочкомь березе латине то не надъбѣ ате промьжю събою оурѧдѧте сѧ Аже застанете роусинъ латинеского чл҃вка своѥю женъю за то платити гривьнъ ꙇ҃ серебра Тако оучинити роусиноу оу ризѣ и на гочкомь берьзѣ платити Аже латинескыи чл҃вкъ оучинить насилиѥ свободнь жене а боудѣть пьреже на неи не былъ сорома за то платити гривьнъ е҃ серебра Тая правда оузѧти роусиноу оу ризѣ и на готескомь березе Аже боудѣте пьрвѣѥ на нѣи съръмъ былъ взѧти ѥи гривна серьбра за насилиѥ Аже насилоуѥть робѣ а боудоуть на на него послоуси дати ѥмоу гривна серебра Такова правда оузѧти роусиноу оу ризѣ и на гочкомь березѣ аже мьжю роусиномь и латинескъмь свѧжеть дроугъ дроуга без вины за то платити г҃ гривны сербра Аже боудѣте роусиноу платити латинескомоу а не въсхъчеть платити то ть латинескомоу просити дѣтского оу тиоуна аже дасть наѥмъ дѣтьскомоу а не исправить за и҃ д҃нии товара оу роусина то ть дати ѥмоу на събѣ пороука аже смолнѧне не дадоуть ѥмоу въль смолнѧнъмь платити самымъ дългъ платити Тая правда оузѧти роусиноу оу ризѣ и на гочкомь березе Аже ти.оунъ оуслышить латинескыи гость пришелъ послати ѥмоу люди с колы пьревѣсти товаръ А не оудѣржати ѥмоу аже оудѣржить оу томь сѧ можете оучинити пагоуба Которыи вълъчанинъ възмьть латиньскыи товаръ чересъ вълъкъ вѣсти а что погынеть ѿ того товара что ѥмоу приказано тъ платити всемъ вълъчанъмъ Тая правда роуси оузѧти оу ризѣ и на гочкомь березѣ Аже латинескии придѣть къ городоу свободно ѥмоу продава҃ти a противоу того не молвити никомоу же Тако дѣлати роуси оу ризѣ и на гочкомь березе Аже латинескии оусхочеть ѥхати и смольнеска своимь товаромь въ иноу стороноу про то ѥго кнѧзю не дѣржати ни иномоу никомоу же Тако роусиноу ѥхати изъ гочкого бѣрѣга дъ травны Аже роусинъ коупить оу латинеского чл҃вкa товаръ а възмьть к собѣ то ть латинескомоу не взѧти товара на оуспѧть роусиноу томоу платити Тако роусиноу не оузѧти оу латинеского товара своѥго ѡпѧть платити ѥмоу Роусиноу не звати латинеского на иного кнѧзѧ соудъ лише предъ смольнеского кнѧзѧ аже самъ въсхочете тъ ть идѣть Тако латинескомоу не звати роусина на иныи соудъ лише оу ригоу и на гочкыи берего Роусиноу не ставити на латинеского дѣтьского не явивъше старость латинескомоу аже не слоушаѥть старосты то ть можеть на него дѣткого приставити Тако латинескомоу на роусина не ставити бирица оу ризѣ ни на гочкомь бѣрезѣ Латинескомоу ѥсть вълно оу смольнеске которыи товаръ хъчьть коупити бес пакости Тако дѣлаiти роуси оу ризѣ и на гочкомь березѣ Латинес҃комоу не ѥхати на въиноу съ кнѧземь ни съ роусию аже самъ хъчьть то ть ѥдѣть Тако роусиноу не ѥхати съ латинескымь на въиноу ни оу ризѣ ни на гочкомь березѣ аже хочеть самъ тъ ть ѥдѣть Которыи роусинъ или латинескыи имьть татѧ надъ тѣмь ѥмоу своя вълѧ камь ѥго хочеть тамъ дѣжеть Ни ѡдиномоу же роусиноу не дати пересоуда оу ризѣ ни на гочкомь березѣ Тако латинескомоу оу роускои зѣмли не дати пересоуда никомоу же Котороѥ ѡроудиѥ доконечано боудѣть оу смольнескь мьжю роусию и мьжю латинескимь языкомь пьредъ соудиями и пьредъ добрыми людми Боль того не починати оу ризѣ и на гочкомь березѣ А что боудѣть дъкончано оу ризѣ и на гочкомь берьзе перьдъ соудиями и пьрьдъ дъбрыми людми того оу смольнс҃кѣ не починати Всѧкому латинескомоу чл҃вкоу свободѣнъ путе из гочкого берега до смольнеска без мыта тая правда ѥсть роуси изъ смольнеска до гочкого берега Латинескомоу дати ѿ двою капию въск҃у вѣсцю коуна смольнеская коупить латинескыи гривноу золъта дасть вѣсити дати ѥмоу вѣсцѣ ногата смольнеская аже продасть не дати ничего же аже латинскии коупить соуды серебреныѥ дати ѥмоу вѣсцю ѿ гривны серебра по ногатѣ смольнескои аже продасть не дати ничего же аже латинескии коупить гривнѹ серебра дати ѥмоу вьсцю двѣ векши аже продасть не дати ничего же Аже латинескии дасть серебро пожигати дати ѥмоу ѿ гривны серебра коуна смольнеская аже капь чимь то весѧтѣ излъмльна боудѣте а любо льгче боудѣть то ть споускати ѡбѣ въ дино мьсто что лѣжить оу ст҃оѥ бц҃е на горе а дроугая оу латинескои цр҃кви ѡбѣ ровнати Аже латинескыи гость смолнѧны приѥдѣть на вълъкъ то ть мьтати жеребѣи кого на пьрьдъ вѣсти ко смольньскоу Аже боудоуть людиѥ из ыноѥ земль тьхъ посль вѣсти Тая правда оузѧти роуси оу ризѣ и на гочкомь березѣ Пискоупъ ризкии мастьръ бж҃хъ дворѧнъ и вси земледѣржци Ти дають двиноу свободноу ѿ вьрхоу и до низоу въ мъре и по въдѣ и по бѣрегоу Всемоу латинескомоу языкоу и роуси кто правы и кѹпьчь ѥсть ѿ морѧ даѥмо свободно кто хочете по двине ѥхати оу вьрхъ или оу низъ Oу кого сѧ избиѥть оучанъ а любо челнъ б҃ъ того не даи или оу роусина или оу латинеского Oу тѣхъ вълъсти кто сю свободоу далъ товаръ ѥго свобонъ на въдѣ и на беререзѣ Бес пакости всѧкомоу Товаръ иж то потоплъ брати оу мьсто своѥю дроужиною из воды на берего аже надобѣ ѥмоу болше помъчи то ть наимоуи при послоусѣхъ кто былъ тоу то боудѣте послоухъ что имъ посоулишь то даи а болѣ не даи Мѣсѧца Апрѣлꙗ въ ѕ҃ дьнь памѧть и житиѥ блаженаго отьца нашего и ѹчителѧ меѳодиꙗ архиепискѹпа моравьска господи благослови отьче Богъ благъ и вьсемогаи иже ѥсть створилъ отъ небꙑтиꙗ въ бꙑтиѥ вьсѧчьскаꙗ видимаꙗ же и невидимаꙗ и ѹкрасилъ вьсѧкою красотою юже къто размꙑшлѧꙗ помꙑшлѧи по малѹ отъ чьсти можеть разѹмѣти и того познати иже ѥсть сътворилъ сицѧ дѣла дивьна и многа отъ великотꙑ бо и добротꙑ дѣлъ по размꙑслѹ и родитель ихъ мьртвъ есть иже поють ангели трьсвѧтꙑимь гласъмь и вьси правовѣрьнии славимъ въ свѧтѣи троици сирѣчь въ отьци и сꙑнѣ и свѧтѣмь дѹсѣ еже ѥсть въ трьхъ ѹпостасьхъ ѥже можеть къто три лица рещи а въ ѥдиномь божьствѣ прѣже бо вьсѧкого часа и врѣмене и лѣта надъ вьсѧцѣмь ѹмъмь и съмꙑслъмь неплътьскъмь отьць самъ ѥсть сꙑна родилъ ꙗкоже рече прѣмѹдрость прѣже вьсѣхъ хълⸯмъ ражаѥть мѧ и въ евангелии рече само божиѥ слово прѣчистꙑими ѹстꙑ въплъщь сѧ на послѣдьнѧꙗ лѣта нашего ради съпасениѧ азъ въ отьци а отьць въ мнѣ отъ тогоже отьца и свѧтꙑи дѹхъ исходить ꙗкоже рече самъ сꙑнъ божиѥмь гласъмь дѹхъ истиньнъ иже ѡтъ отьца исходить сь богъ съвьрьшь вьсю тварь ꙗко глаголѥть давид словъмь господьньмь небеса ѹтвьрⸯдиша сѧ и дѹхъмь ѹстъ ѥго вьсѧ сила ихъ ꙗко тъ рече и бꙑша тъ повелѣ и съзьдаша сѧ прѣже вьсѣхъ сьтвори чловѣка пьрьсть отъ землѧ приѥмлѧ отъ себе дѹшю въдъхнѹвъ животьнꙑимь дъхновениѥмь и словесьнꙑи съмꙑслъ и самовласть да въведеть въ раи заповѣдь заповѣдавъ ѥмꙋ искѹсьнѹ да аще съхранить ю и прѣбѹдеть бесъмьртьнъ аще ли прѣстѹпить съмьрⸯтию ѹмьреть отъ своѥꙗ волѩ а не отъ божиꙗ велѣниꙗ ѹзьрѣвъ же диꙗволъ чловѣка тако почьтена и ѹстима на то мѣсто съ негоже тъ своѥю гърдꙑнею съпаде и сътвори прѣстѹпити заповѣдь и из д раꙗ изгъна чловѣка и съмьртию осѹжь и отътолѣ ѹстити начатъ неприꙗзнь блазнити многами къзньми чловѣчьскꙑи родъ нъ не остави богъ великою милостию и любъвью до коньца чловѣкъ нъ на коѥжьдо лѣто и врѣмѧ избьра мѹжа и ꙗви людьмъ дѣла ихъ и подвигъ да сѧ тѣмъ подобѧще вьси на доброѥ ѹстили ꙗкоже бѣ Еносъ иже ѹпова пьрвꙑи нарицѧти имѧ господьне Енохъ же потомь ѹгожь богѹ прѣставлен бꙑстъ Нои правьдьнъ сѧ обрѣте въ родѣ своемь потопа избꙑсть въ ковьчезѣ да сѧ бꙑ пакꙑ землѧ напълнила твари божиꙗ и ѹкрасила Авраамъ по раздѣлѥнии ꙗзꙑкъ заблѹжьшемъ же вьсѣмь бога позна и дрѹгъ сѧ ѥмѹ нерече и обѣтованиѥ приꙗтъ ꙗко въ сѣмени твоѥмь благословлени бѹдѹть вьси ꙗзꙑци Исакъ по образѹ Христовѹ на горѹ въ жьртвѹ възведенъ бꙑсть Иꙗковъ идолꙑ тьстьнꙗ погѹби и лѣствицю видѣ отъ землѧ до небесе аньгелꙑ же божиꙗ въсходѧща по нѥи и въ благословлениихъ сꙑновъ своихъ о Христѣ пророчьствова Иосифъ въ Е ѵптѣ люди прѣпитѣ божии сѧ ꙗвль Иѡва Авьситидинскааго правьдьна истиньна и непорочьна книгꙑ съказають искѹшениѥ приимъ прѣтьрⸯпѣвъ же благословленъ бꙑсть богъмь Моиси съ Аронъмь въ иерѣихъ божиих богъ фараосовъ нарече сѧ и мѹчи Егѵпⸯтъ божиꙗ люди изведе въ дьне облакъмь свѣтьлъмь а въ нощи стълⸯпъмь огньнъмь и море проби и проидѹ по сѹхѹ а Е ѵптѧнꙑ потопи и въ пѹстꙑни безводьнѣ люди напои водꙑ и хлѣба аньгельскаго насꙑти и пътиць и глаголав съ богъмь лицьмь к лицю ꙗкоже ѥсть възможьно чловѣкѹ съ богъмь глаголати законъ людьмъ дасть божиемъ пьрстъмь написавъ Исѹсъ Навьгинъ людьмъ божиѥмъ землю раздѣли противьникꙑ воѥвавъ сѹдиꙗ такоже многꙑ побѣдꙑ сьтвориша божию милость приимъ же сам илъ цѣсарѧ помаза и постави господьньмь словъмь Давидъ кротостию люди распасе и пѣсньмъ божиꙗмъ наѹчи Соломонъ мѹдрость отъ бога приимъ паче вьсѣхъ чловѣкъ многа казаниꙗ добра сътвори съ притъчами аще и самъ не доконьча Иллꙗ зълобѹ людьскѹ обличь гладъмь и мьртва отрока въскрѣшь и огнь съ небесе словъмь сънесъ попаль многꙑ и жьртвꙑ съжьже дивьнъмь огньмь мьрзъкꙑꙗ же иерѣꙗ избивъ възиде на небо на колесници огньнѣи и конихъ ѹченикѹ давъ сѹгѹбь дѹхъ Елисѣи милоть приимъ сѹгѹба чюдеса сътвори прочии пророци къжьдо въ своѥ врѣмѧ о дивьнꙑхъ вещьхъ хотѧщихъ бꙑти пророчьствоваша иоанъ великꙑи по сиѯъ ходатаи межю ветъхꙑмь законъмь и новꙑмь крьстителю Христов и съвѣдѣтель и проповѣдѣтель живꙑимь же и мьрⸯтвꙑмъ бꙑсть свѧтии апостоли Петръ и Павьлъ съ прочими ѹченикꙑ Христовꙑ ꙗко мълниꙗ вьсь миръ прошьдъша освѣтиша вьсю землю по сихъ мѹченици кръвьми своими омꙑша сквьрⸯнѹ а настольници свѧтꙑихъ апостолъ цѣсарѧ крьщьшемъ многъмь подвигъмь и трѹдъмь поганьство раздрѹшиша Сельвестръ чьстьно трьми сътꙑ и и҃і отьць великаго цѣсарѧ Костѧтина на помощь приимъ съньмъ пьрвꙑи събьравъ въ Никеи Ариꙗ побѣди и проклѧтъ и и ѥресь ѥго юже въздвизаше на свѧтѹю троицю ꙗкоже бѣ Авраамъ инъгда съ трьми сътꙑ и и҃і те отрокъ цѣсарѧ избилъ и отъ Мелⸯхиседека цѣсарѧ Салимьска благословлениѥ приꙗтъ и хлѣбъ и вино бѣ бо иерѣи бога вꙑшьнѧаго Дамасъ же и ѳеологъ Григории съ стъмь и пѧтию десѧтъ отьць и съ великꙑимь цѣсарьмь Өеодосиѥмь въ Цѣсариградѣ потвьрⸯдисѧ свѧтꙑи сѹмъболъ ѥже ѥсть вѣрѹю въ ѥдинъ богъ а Македониꙗ отъсѣкъше проклѧша и и хѹлѹ ѥго юже глаголааше на свѧтꙑи дѹхъ Келестинъ и Кѵрилъ съ дъвѣма сътома отьць и съ дрѹгꙑимь цѣсарьмь въ Ефесѣ Несториꙗ раздрѹшиша съ вьсею блѧдию юже глаголааше на Христа Львъ и Анатоль съ правоврьнꙑимь цѣсарьмь Маркианъмь и съ ѕ҃ ю сътъ и трьми десѧтьми отьць въ Халькидонѣ Евьтѹхово безѹмиѥ и блѧдениѥ проклѧша Вигилии съ богоѹгодьнꙑимь Иѹстинъмь и съ сътъмь и ѯ҃ и е҃ тью съньмъ съставльше изискавъше проклѧша Агафонъ апостольскꙑи папежь съ дъвѣма сътома и о҃ отьць съ чьстьнꙑимь Костѧнтинъмь цѣсарьмь на шестѣмь съньмѣ многꙑ мѧтежа въсколоша изгънавъше проклѧша съ вьсѣми съньмникꙑ тѣми рекѹ же Өеодора Фараньскааго Севгира же и Пирона Кѵра Алеѯандрьскааго Енориꙗ Римьскааго Макариꙗ Антиохнискааго и прочаѧ поспѣшьникꙑ ихъ а крьстиꙗньскѹю вѣрѹ на истинѣ поставльше ѹтвьрдиша по сихъ же вьсѣхъ богъ милостивꙑи иже хощеть да бꙑ вьсѧкъ чловѣкъ съпасенъ бꙑлъ и въ разѹмъ истиньнꙑи пришьлъ въ наша лѣта ꙗзꙑка ради нашего о нѥмьже сѧ не бѣ никътоже николиже попеклъ на добрꙑи чинъ въздвиже нашего ѹчителѧ блаженаго Меѳодиꙗ ѥгоже вьсѧ добрꙑꙗ дѣтели и подвигꙑ прилагающе сихъ ѹгодьницѣхъ по единомѹ не постꙑдимъ сѧ овѣмъ бо равнъ бѣ овѣхъ же малꙑ мьнии а дрѹгꙑихъ болии словесьнꙑꙗ дѣтелью прѣспѣвъ а дѣтельнꙑꙗ словъмь вьсмъ бо сѧ ѹподобль вьсѣхъ образъ не себѣ ꙗвлѧше страхъ божии заповѣдьнаꙗ хранениꙗ плътьскою чистотою прилѣжьнꙑ молитвꙑ и свѣтꙑнѧ слово сильноѥ и кротъкоѥ сильно на противьнꙑꙗ а кротъкоѥ на приѥмлющаꙗ казаниѥ ꙗрость тихость милость любъвь страсть и тьрьпѣниѥ вьсе о вьсѧчьскꙑхъ бꙑваꙗ да бꙑ вьсѧ приобрѣлъ бѣ же рода не хѹда отъ обюдѹ нъ вельми добра и чьстьна знаѥма пьрⸯвѣѥ богъмь и цѣсарьмь и вьсею Селѹньскою страною ꙗкоже и тѣлесьнꙑи ѥго образъ ꙗвлѧаше сѧ по томѹ же и пьрьци любѧще и издѣтьска чьстьнꙑꙗ бесѣдꙑ дѣахѹ дондеже цѣсарь бꙑстрость ѥго кнѧжениѥ ѥмѹ дасть дьржати Словѣньско рече же азъ ꙗко прозьрѧ како и хотѧше ѹчителѧ Словѣнѥмъ посъплати и пьрьваго архиепискѹпа да бꙑ проѹчилъ сѧ вьсѣмъ обꙑчаѥмъ Словѣньскꙑимъ и обꙑклъ ꙗ по малѹ сътворь же въ томь кнѧжии лѣта многа и ѹзьрѣ многꙑ мълⸯвꙑ бещиньнꙑ въ житии семь прѣложи земьнꙑꙗ тьмꙑ волю на небесьнꙑꙗ мꙑсли не хотѣаше бо чьстьнꙑꙗ дѹша оръпътити непрѣбꙑвающими въ вѣкꙑ и обрѣтъ врѣмѧ избꙑсть кнѧжениѩ и шьдъ въ Алимбь идеже живѹть свѧтии оьци постригъ сѧ облѣче въ чьрⸯнꙑ ризꙑ и бѣ повинѹꙗ сѧ покоръмь и съвьрьшаꙗ вьсь испълⸯнь мьнишьскꙑи чинъ а книгахъ прилежа приключьшю же сѧ врѣмени такомѹ и посъла цѣсарь по философа брата ѥго въ козарꙑ ꙗ поꙗтъ и съ собою на помощь бѧахѹ бо тамо Жидове крьстиꙗньскѹю вѣрѹ вельми хѹлѧще онъ же рекъ ꙗко готовъ ѥсмь за крьстиꙗньскѹю вѣрѹ ѹмрѣти и не ослѹша сѧ нъ шьдъ слѹжи ꙗко рабъ мьньшѹ братѹ повинѹꙗ сѧ ѥмѹ сь же молитвою а философъ словесꙑ преможеть ꙗ и посрамисте видѣвъ же чѣсарь и патриархъ подвигъ его добръ на божии пѹть бѣдиша и да бꙑша и свѧтили архиепискѹпа на ч4стьноѥ мѣсто идеже ѥсть потрѣба такого мѹжа не рачьшю же ѹнѹдиша и и поставиша и игѹмена въ манастꙑри иже нарицаѥть сѧ Полихронъ ѥмѹже ѥсть съмѣра к҃ и д҃ спѹдове злата а отьць обиле о҃ въ нѥмь ѥсть прилѹчи же сѧ въ тꙑ дьни Ростиславъ кнѧзь словѣньскъ съ Свѧтопълкъмь посъласта из Моравꙑ къ чѣсарю Михаилѹ глаголюща тако ꙗко божиѥю милостию съдрави ѥсмь и сѹть въ нꙑ въшьли ѹчителе мнози крьстиꙗни из Влахъ и из Грькъ и из Нѣмьць ѹчаще нꙑ различь а мꙑ Словѣни проста чадь и не имамь иже бꙑ нꙑ наставилъ на истинѹ и разѹмъ съказалъ то добрѣи владꙑко посъли такъ мѹжь иже нꙑ исправить вьсѧкѹ правьдѹ тъгда цѣсарь Михаилъ рече къ философѹ Костѧнтинѹ слꙑшиши ли философе рѣчь сию инъ сего да не можетъ сътворити развѣ тебе тѣ на ти дари мнози и поимъ братъ свои игѹменъ Мефедии иди же вꙑ бо ѥста Селѹнѧнина да Селѹнѧне вьси чьсто словѣньскꙑ бесѣдѹють тъгда не съмѧста сѧ отърещи ни бога ни цѣсарѧ по словеси свѧтааго апостола Петра ꙗкоже рече бога боите сѧ цѣсарѧ чьтѣте нъ вели слꙑшавъша рѣчь на молитвѹ сѧ наложиста и съ инѣми иже бѧахѹ тогоже дѹха ѥгоже и си да тѹ ꙗви богъ философѹ словѣньскꙑ книгꙑ и абие ѹстроивъ писмена и бесѣдѹ съставль пѹти сѧ ꙗтъ моравьскааго поимъ Меѳеодиꙗ начатъ же пакꙑ съ покоръмь повинѹѧ сѧ слѹжити философѹ и ѹчити съ нимь и трьмъ лѣтомъ ишьдъшемъ възвратиста сѧ из Моравꙑ ѹченикꙑ наѹчьша ѹвѣдѣвъ же такова мѹжа апостоликъ Никола посъла по нѧ желаꙗ видѣти ꙗ ꙗко анъгела божиꙗ свѧти ѹчениѥ ѥго положь словѣньскоѥ евангелиѥ на олтари свѧтааго Петра апостола свѧти же на поповьство блаженааго Меѳедиꙗ бѧахѹ же етера многа чадь ꙗже ѹчахѹ словѣньскꙑꙗ книгꙑ глаголюще ꙗко не достоить никоторомѹже ꙗзꙑкѹ имѣти бѹковъ своихъ развѣ Евреи и Грькъ и Латинъ по Пилатовѹ писанию ѥже на крьстѣ господьни написа ѥже апостоликъ пилатънꙑ и трьꙗзꙑчьникꙑ нареклъ проклѧтъ и повелѣ ѥдиномѹ епискѹпѹ іже бѣ тоюже ꙗзею больнъ и свѧти отъ ѹченикъ словѣньскъ три попꙑ а в҃ аногноста по дьньхъ же мнозѣхъ философъ на сѹдъ грѧдꙑи рече къ Меѳодию братѹ своѥмѹ се брате вѣ сѹпрѹга бѧховѣ ѥдинѹ браздѹ тѧжаща и азъ на лѣсѣ падаю своі дьнь съконьчавъ а тꙑ любиши горѹ вельми то не мози горꙑ ради оставити ѹчениꙗ своѥго паче бо можеши кꙑмь съпасенъ бꙑти посълавъ же Коцель къ апостоликѹ проси Меѳодиꙗ блаженаго ѹчителѧ нашего да бꙑ ѥмѹ отъпѹстилъ и рече апостоликъ не тебе ѥдиномѹ тъкъмо нъ и вьсѣмъ странамъ тѣмъ словѣньскꙑмь сълю и ѹчитель отъ бога и отъ свѧтаго апостола Петра пьрваго настольника и ключедьржьцѧ цѣсарьствию небесьномѹ и посъла и написав епистолию сию Андрианъ епискѹпъ и рабъ божии къ Ростиславѹ и Свѧтопълⸯкѹ и Коцьлю Слава въ вꙑшьнихъ богѹ и на земли миръ въ человѣцѣхъ благоволениѥ ꙗко о васъ дѹховьнаꙗ слꙑшахомъ нꙑнꙗ же жадахомъ съ желаниѥмь и молитвою вашего ради съпасениꙗ како ѥсть въздвиглъ господь сьрдьца ваша искати ѥго и показалъ вамъ ꙗко не тькъмо вѣрою нъ и благꙑими дѣлꙑ достоить слѹжити богѹ вѣра бо без дѣлъ мьртва есть и отъпадають ти иже сѧ мнѧть бога знающе а дѣлꙑ сѧ ѥго отъмѣтають не тъкъмо бо ѹ сего свѧтительскаго стола просисте ѹчителꙗ нъ и ѹ благовѣрьнаго цѣсарѧ Михаила да посъла вамъ блаженаго философа Костѧнтина и съ братъмь дондеже мꙑ не доспѣхомъ она же ѹвѣдѣвъша апостольскаго стола достоꙗща ваша странꙑ кромѣ канона не створисте ничьсоже нъ къ намъ придосте и свѧтаго Климента мощи несѹще Мꙑ же трьгѹбѹ радость приимъше ѹмꙑслихомъ испꙑтавъше посълати Меѳеодиꙗ свѧщьше и съ ѹченикꙑ сꙑнѹ же нашего на странꙑ ваша мѹжа же съвьршена разѹмъмь и правовѣрьна да вꙑ ѹчить ꙗкоже ѥсте просили съказаꙗ кънигꙑ въ ꙗзꙑкъ вашь по вьсемѹ цьркъвьномѹ чинѹ испълⸯнь и съ свѧтою мъшею рекъше съ слѹжьбою и крьщениѥмь ꙗкоже ѥсть философъ началъ Костѧнтинъ божиѥю благодатью и з[а молитвꙑ свѧтаго Климента такоже же аще инъ къто възможетъ достоино и правовѣрьно съказати свѧто и благословлено богъмь и нами и вьсею каѳоликиѥю и апостольскою цьркъвью бѹди да бꙑсте ѹдобь заповѣди божиꙗ навꙑкли сь же ѥдинъ хранити обꙑчаи да на мъши пьрвѣѥ чьтѹть апостолъ и евангелиѥ римьскꙑ таче словѣньскꙑ да сѧ испълнить книжьноѥ слово ꙗко въсхвалѧть господа вьси ꙗзꙑци и дрѹгоиде вьси възглаголють ꙗзꙑкꙑ различьнꙑ величьꙗ божиꙗ ꙗкоже дасть имъ свѧтꙑи дѹхъ отъвѣщавати аще же къто отъ събьранꙑихъ вамъ ѹчитель и чешющихъ слѹхꙑ и отъ истинꙑ отъвращающихъ на блѧди начьнетъ дьрзнѹвъ инако развращати вꙑ гадѧ книгꙑ ꙗзꙑка вашего да бѹдеть отълѹченъ не тъкъмо въсѹда нꙑ цьркъве доиде сѧ исправить ти бо сѹть вълⸯци а не овьцѧ ꙗже достоить отъ плодъ ихъ изгнати и хранити сѧ ихъ Вꙑ же чада възлюбленаꙗ послѹшаите ѹчениꙗ божиꙗ и не отъринѣте казаниꙗ цьркъвьнаго да сѧ обрѧщете истиньнии поклонителе божии отьцю нашемѹ небесьномѹ съ вьсѣми свѧтꙑми аминь Приꙗтъ же и Коцьлъ съ великою чьстью и пакꙑ посъла и къ апостоликѹ и к҃ мѹжь чьстьнꙑ чади да и ѥмѹ свѧтить на епискѹпьство въ Панонии на столъ свѧтаго Анⸯдроника апостола от о҃ ѥже и бꙑсть по семь же старꙑи врагъ завидьливꙑи добрѹ и противьникъ истинѣ въздвиже сьрдьце врагѹ Моравьскаго королѧ на нь съ вьсѣми епискѹпи ꙗко на нашеи области ѹчиши онъ же отъвѣща и азъ аще бꙑхъ вѣдѣлъ ꙗко ваша ѥсть кромѣ бꙑхъ ходилъ нъ свѧтаго Петра ѥсть да правьдою аще ли вꙑ рьвьниꙗ ради и лакомьства на старꙑꙗ прѣдѣлꙑ постѹпаѥте черосъ канонꙑ възбранѧюще ѹчениꙗ божиꙗ блюдѣте сѧ еда како хотѧще желѣзнѹ горѹ костѧнъмь тѣменьмь пробити мозгъ вашь излѣѥте рѣша ѥмѹ ꙗро глаголюще зла добѹдеши отъвѣща онъ истинѹ глаголю прѣдъ цѣсари и не стѹжю сѧ а вꙑ творите волю вашю на мнѣ нѣсмь бо лѹчии тѣхъ иже сѹт правьдѹ глаголюще многами мѹками и житиꙗ сего избꙑли многамъ же рѣчьмъ прогоненамъ противꙋ емѹ отъвѣщавати рече король изниц не трѹжаите моѥго Меѳодиꙗ ѹже бо сѧ ѥсть ꙗко и при пещи ѹпотилъ рече онъ еи владꙑко философа потьна инъгда сърѣтъше людиѥ рѣша ѥмѹ чьто сѧ потиши дѣѥть онъ съ грѹбою сѧ чадью пьрѣхъ о томь же словеси съпьрѣвъше сѧ разидоша а оного засълавьше въ Съвабꙑ дьрьжаша полъ третьꙗ лѣта доиде къ апостоликѹ и ѹвѣдѣвъ посъла клѧтвѹ на нѧ да не поють мъша рекъше слѹжьбꙑ вьси королѥви епискѹпи доиде и дьрьжать и тако и пѹстиша рекъше Коцьлѹ аще сего имаши ѹ себе не избѹдеши насъ добрѣ нъ они не избꙑша свѧтаго Петрова сѹда д҃ бо отъ нихъ епискѹпи ѹмьроша приключи же сѧ тъгда Моравлѧне ѡчющьше Нѣмьчьскꙑꙗ попꙑ иже живѧахѹ въ нихъ не приꙗюще имъ нъ ковъ кѹюще на нѧ изгънаша вьсѧ а къ апостоликѹ посълаша ꙗко и пьрвѣе отьци наши отъ свѧтаго Петра крьщениѥ приꙗли то дажь намъ Меѳодиꙗ архиепискѹпа и ѹчителѧ абиѥ же посъла и апостоликъ и приимꙑ Свѧтопълⸯкъ кнѧзь съ вьсѣми Моравлѧнꙑ и порѹчи ѥмѹ вьсѧ цьркъви и стрижьникꙑ въ вьсѣхъ градѣхъ отъ того же дьне вельми начатъ расти ѹчениѥ божиѥ и стрижьници множити сѧ въ вьсѣхъ градѣхъ и погании вѣровати въ истиньнꙑи богъ своихъ блѧдии отъмѣтающе сѧ тольми паче и Моравьска область пространити начатъ вьсѧ странꙑ и врагꙑ своѧ побѣжати и съ непогрѣшениѥмь ꙗко и сами повѣдають присно бѣ же и пророчьска благодать въ немь ꙗко сѧ сѹть събꙑвала многа прорицаниꙗ ѥго отъ нихъже ли ѥдино ли дъвѣ съкажемъ поганьскъ кнѧзь сильнъ вельми сѣдѧ въ Вислѣ рѹгаше сѧ крьстиꙗномъ и пакости дѣꙗше посълавъ же къ немѹ рече добро ти сѧ крьсти сꙑнѹ волею своѥю на своѥи земли да не плненъ нѹдьми крьщенъ бѹдеши на чюжеи земли и помѧнеши мѧ ѥже и бꙑсть инъгда же пакꙑ Свѧтопълⸯкѹ воюющѹ на поганꙑꙗ и ничьсоже ѹспѣющю нъ мꙋдѧщю свѧтаго Петра мъши приближающи сѧ рекъше слѹжьбѣ посъла къ немѹ глаголѧ ꙗко аще сѧ обѣщаѥши на свѧтꙑи Петровъ дьнь съ вои своими сътворити ѹ мене вѣрѹю въ богъ ꙗко прѣдати ти мать ꙗ въскорѣ ѥже и бꙑсть етеръ дрѹгъ богатъ зѣло и съвѣтьникъ ожени сѧ кѹпетрою своѥю рекъше ꙗтръвью и много казавъ и ѹчивъ и ѹтѣшавъ не може ѥю развести ини бо божии раби творѧще сѧ таи развращахѹ ꙗ ласкающе имѣниꙗ ради да сетьнѣѥ отълѹчиша ꙗ отъ цьркъве и рече придеть часъ ѥгда не могѹть помощи ласкавьници ти и моꙗ словеса поминати имата нъ не бѹдеть чьто створити вънезапѹ по божию остѹплению паде напасть на нѥю и не обрѣте сѧ мѣсто ѥю нъ ꙗко и вихъръ прахъ възьмъ расѣꙗ и ина многа подобьна симъ ꙗже притъчами ꙗвѣ съказаше сихъ же вьсѣхъ не тьрьпѧ старꙑи врагъ завистьникъ чловѣчю родѹ въздвиже етерꙑ на нь ꙗко Даѳана и Авирона на Мосѣꙗ овꙑ ꙗвѣ а дрѹгꙑꙗ таи иже болѣть иопаторьскою ересью и слабѣиша съвращають къ себѣ съ праваго пѹти глаголюще намъ ѥсть папежь власть далъ а сего велить вънъ изгънати и ѹчениѥ ѥго събьравъше же вьсѧ люди Моравьскꙑꙗ велѧхꙋ прочисти прѣдъ ними епистолию да бꙑша слꙑшали изгънаниѥ ѥго людиѥ же ꙗкоже ѥсть обꙑчаи чловѣкомъ вьси печаловахѹ сѧ и жалѧахѹ си лишаѥми пастꙑрѧ такого и ѹчителꙗ развѣ слабꙑихъ ꙗже льсть двизаше ꙗко се вѣтръ листвиѥ почьтъше же апостоликовꙑ книгꙑ обрѣтоша писаниѥ ꙗко братъ нашь Меѳодии свѧтꙑи правовѣрьнъ ѥсть и апостольско дѣꙗниѥ дѣлаеть и въ рѹкѹ ѥго сѹть отъ бога и отъ апостольскаго стола вьсѧ Словѣньскꙑꙗ странꙑ да ѥгоже прокльнеть проклѧтъ а ѥгоже свѧтить тъ свѧтъ да бѹди и посрамльше сѧ разидоша сѧ ꙗко мьгла съ стѹдъмь не до сего тъкъмо злоба ихъ ста нъ рѣша глаголюще ꙗко цѣсарь сѧ на нь гнѣваеть да аще и обрѧщеть нѣсть ѥмѹ живота имѣти да и о томь не хотѧ похѹлити своѥго раба богъ милостивꙑи въложи въ сьрдьце цѣсарю ꙗкоже ѥсть присно въ рѹцѣ божии цѣсаре сьрдьце и посъла книгꙑ къ нѥмѹ ꙗко отьче чьстьнꙑи вельми тебе желаю видѣти те добро сътвори потрѹди сѧ до насъ да тѧ видимъ донⸯдеже ѥси на семь свѣтѣ и молитвѹ твою приимемъ Абиѥ же шьдъшю ѥмѹ тамо приꙗтъ и съ чьстью цѣсарь великою и радостью и ѹчениѥ ѥго похваль ѹдьрьжа оть ѹченик ѥго попа и дьꙗкона съ книгами вьсю же волю ѥго сътвори ѥлико хотѣ и не ослѹшав ни о одарь вельми проводи и пакꙑ славьно до своѥго стола тако же и патриархъ на вьсѣхъ же пѹтьхъ въ многꙑ напасти въпадъше отъ неприꙗзни по пѹстꙑнѧмъ въ разбоиникꙑ и по морю въ вълънꙑ вѣтрьнꙑ по рѣкамъ въ съмьртьнꙑ незапьнꙑ ꙗко сѧ съконьчати на немь апостольскомѹ словеси бѣдꙑ отъ разбоиникъ бѣдꙑ въ мори бѣдꙑ въ рѣкахъ бѣдꙑ отъ лъжибратии въ трѹдѣхь и подвижениихъ въ забъдѣнии множицею въ алъкани и жажи множицею и прочимъ печальмъ ꙗже апостолъ поминаѥть потомь же отъвьргъ вьсѧ мълъвꙑ и печаль свою на бога възложь прѣже же отъ ѹченикъ своихъ посажь дъва попꙑ скорописьцѧ зѣло прѣложї въ бръзѣ вьсѧ книгꙑ испълⸯнь развѣ Макавѣи отъ грьчьска ꙗзꙑка въ словѣньскъ шестию мѣсѧчь начнъ отъ марѳа мѣсѧца до дъвоюдесѧтѹ и шестию дьнь октѧбрѧ мѣсѧца оконьчавъ же достоинѹ хвалѹ и славѹ богѹ въздасть дающемѹ таковѹ благодать и поспѣхъ и свѧтоѥ взношениѥ таиноѥ съ клиросъмь своимь възнесъ сътвори памѧть свѧтаго Димитриѧ пьсалтꙑрь бо бѣ тъкъмо и евангелиѥ съ апостолъмь и избьранꙑми слѹжьбами цьрквьнꙑми съ философъмь прѣложилъ пьрьвѣе тъгда же и номоканонъ рекъше законѹ правило и отьчскꙑꙗ книгꙑ прѣложи пришьдъшю же на странꙑ Дѹнаискꙑꙗ королю гърьскомѹ въсхотѣ и видѣти и етеромъ глаголющемъ и непьщюющемъ ꙗко не избѹдеть ѥго без мѹкꙑ иде къ немѹ онъ же ꙗко достоить владꙑцѣ тако и приꙗтъ чьстьно и славьно съ веселиѥмь и бесѣдовавъ съ ним ꙗкоже достоꙗше тацѣма мѹжема бесѣдꙑ глаголати отъпѹсти и ѹлюбль и облобꙑзавъ съ дарꙑ великꙑими рекъ ѥмѹ помѧни мѧ чьстьнꙑи отьче въ свѧтꙑихъ молитвахъ твоихъ присно такоже вьсѧ винꙑ отъсѣкъ по вьсѧ странꙑ и ѹста многорѣчьнꙑихъ загради течениѥ же съвьрьши вѣрѹ съблюде чаꙗ правьдьнаго вѣньца и понеже тако ѹгожь богѹ възлюбленъ бꙑсть Приближати сѧ начатъ врѣмѧ покои приꙗти отъ страсти и многꙑихъ трѹдъ мьздѹ въпросиша же и рекъше кого чѹѥши отьче и ѹчителю чьстьнꙑи въ ѹченицѣхъ своихъ да бꙑ отъ ѹчениꙗ твоего тебѣ настольникъ бꙑлъ показа же имъ ѥдиного отъ извѣстьнꙑихъ ѹченикъ своихъ нарицѧемаго Горазда глаголѧ сь ѥсть вашеꙗ землѧ свободь мѹжь ѹченъ же добрѣ въ латинⸯскꙑꙗ книгꙑ правовѣрьнъ то бѹди божиꙗ волꙗ и ваша любꙑ ꙗкоже и моꙗ Събьравъшемъ же сѧ имъ въ цвѣтьнѹю недѣлю вьсѣмъ людьмъ въшьд въ цьркъвь и немогꙑи казавъ благодати цѣсарѧ и кнѧзѧ и клирикꙑ и люди вьсѧ и рече стрѣзѣте мене дѣти до г҃ ꙗго дьне ꙗкоже и бꙑсть свитающѹ г҃ мѹ дьни прочеѥ рече въ рѹцѣ твои господи дѹшю мою вълагаю на рѹкахъ же иѥрѣискахъ почи въ ѕ҃ дьнь мѣсѧца априлѧ въ г҃ индиктъ въ ѕ҃ и т҃ и ч҃ и г҃ лѣто отъ твари вьсего мира ѹсѹжьше же и свои ѹченици и достоинꙑ чьсти сътворивъше и слѹжьбѹ цьрквьнѹю латиньскꙑ и грьчьскꙑ и словѣньскꙑ сътрѣбиша и положиша и въ съборьнѣи цьркъви и приложи сѧ къ отьцемъ своимъ и патриархомъ и пророкомъ и апостоломъ ѹчителемъ мѹченикомъ людии же бещисльнъ народъ събьравъ сѧ проважаахѹ съ свѣщами плачїѹще сѧ добра ѹчителѧ и пастꙑрѧ мѹжьскъ полъ и женьскъ малии и велици и богатии и ѹбозии свободьнии и раби въдовицѧ и сиротꙑ страньнии и тоземьци недѹжьнии и съдравии вьси бꙑвъшааго вьсѧчьско вьсѣмъ да бꙑ вьсѧ приобрѣлъ Тꙑ же съвꙑше свѧтаꙗ и чьстьнаꙗ главо молитвами своими призираи на нꙑ желающаꙗ тебе избавлѧи отъ вьсѧкоꙗ напасти ѹченикꙑ своꙗ и ѹчениѥ пространѧꙗ а ѥреси прогонѧ да достоино зъваниꙗ вашего живъше сьде станемъ съ тобою твоѥ стадо о деснѹю странѹ Христа бога нашего вѣчьнѹю жизнь приѥмлюще отъ нѥго Томѹ бо ѥсть слава и чьсть вь вѣкꙑ вѣкомъ аминь сапогоу понести тъ васъ крьститъ дх҃омь ст҃ъꙇмь ꙇ огн҄емь Емоуже лопата въ рѫкоу его ꙇ потрѣбитъ гоумъно свое ꙇ съберетъ пьшеницѫ въ житьницѫ а плѣвꙑ съжежетъ огн҄емь негасимъꙇмь тогда приде ис҃ отъ галилеѩ на ꙇор'данъ къ ꙇоӑноу крьстити сѧ отъ н҄его ꙇо̆анъ же възбран҄ѣше емоу гл҃ѧ азъ трѣбоуѭ отъ тебе крьстити сѧ а тꙑ л҃и҃ къ мнѣ грѧдеши отъвѣштавъ же ис҃ рече къ н҄емоу остани нꙑн҄ѣ тако бо подобьно намъ естъ съкончати всѣкѫ̆ правъдѫ тогда остави его крьшть сѧ ис҃ ꙇ възиде отъ водꙑ ꙇ се отвръзошѧ сѧ емоу ꙇ видѣ дх҃ъ бж҃іи съxодѧшть ѣко голѫбь ꙇ грѧдѫшть на н҄ь ꙇ се гласъ съ нб҃се гл҃ѧ сь естъ сн҃ъ мои възл҄юбл҄енъꙇ о немь же благов[о]лиxъ тогда ис҃ възведенъ бꙑстъ дх҃омь въ поустꙑн҄ѭ ꙇскоусити сѧ отъ неприѣзни ꙇ пошть сѧ дьниі к҃ ꙇ ноштиі послѣдь възлака Ꙇ пристѫпи къ н҄емоу диѣволъ ꙇскоушаѩ и ꙇ рече аште сн҃ъ еси бж҃іи рьци да камение се xлѣби бѫдѫтъ о̆нъ же отъвѣштавъ рече пишетъ не о xлѣбѣ единомь поживетъ чк҃ъ нъ о̆ всемь гл҃ѣ ꙇсxодѧштиімь ꙇз оустъ бж҃іи тогда поѩтъ і диѣволъ вь ст҃ъꙇ градъ ꙇ постави і на крилѣ црък'вьнѣемь ꙇ гл҃а емоу аште сн҃ъ еси бж҃іи поусти себе долоу пишетъ бо ѣко аꙉл҃омъ своимъ заповѣстъ о тебѣ ꙇ на рѫкаxъ възъмѫтъ тѧ да не когда прѣтъкнеши о камен?? ногѫ своѫ Рече же емоу ис҃ пакꙑ пишетъ не ꙇскоусиши г҃а б҃а своего пакꙑ поѩтъ его неприѣзнь на горѫ вꙑсокѫ ꙃѣло ꙇ показа емоу вьсѣ цр҃ствиѣ мира ꙇ славѫ его ꙇ гл҃а емоу вьсѣ си дамь ти аште падъ поклониши ми сѧ тогда гл҃а емоу ис҃ отиди диѣвол҄е пишетъ бо г҃ю б҃ѵ своемоу поклониши сѧ ꙇ томоу единомоу послоужиши тогда остави его диѣволъ ꙇ се аꙉл҃и пристѫпишѧ ꙇ слоужааxѫ емоу Слꙑшавъ же ис҃ ѣко ꙇоӑнъ прѣданъ бꙑстъ отиде въ галилеѭ ꙇ оставь назаретъ пришедъ вьсели сѧ въ каперьнаоумъ на поморие въ область завѵлон҄ѭ ꙇ невъф'талимл҄ѭ да съконьчаатъ сѧ реченое ꙇсаꙇемь пророкомь гл҃ѭштем?? земл҄ѣ завѵлон҄ѣ земл҄ѣ невъф'талимл҄ѣ пѫть морѣ на ономь полоу ꙇор'да?? галилеѣ ѩзꙑкомъ люди сѣдѧштиі въ тъмѣ видѣшѧ свѣтъ велиі ꙇ сѣдѧштиімъ въ тъмѣ ꙇ въ сѣни съмрътьнѣ свѣтъ въсиѣетъ на насъ Ѡтъ толи начѧтъ ис҃ проповѣдати ꙇ гл҃ати покаꙇте сѧ приближи бо сѧ цр҃ствие нб҃ское xодѧ же при мори галилѣꙇсцѣмь видѣ дъва братра симона нарицаѭштааго сѧ петра ꙇ ан'дрѣѭ братра его въмѣтаѭшта мрѣжѧ въ море бѣашете бо рꙑбарѣ ꙇ гл҃а ꙇма грѧдѣта въ слѣдъ мене ꙇ сътвор҄ѭ вꙑ чк҃омъ ловьца она же абие оставьша мрѣжѧ по немь ꙇдосте ꙇ прѣшьдъ тѫдѣ видѣ ꙇна дъва братра ꙇѣкова зеведео̆ва ꙇо̆ана брата емоу въ кораби съ зеведеомь оц҃емь ею завѧзаѭшта мрѣжѧ своѩ ꙇ възъва ѣ о̆на же абие оставьша кораб҄ь ꙇ оц҃а своего по н҄емь ꙇдосте ꙇ проxождааше в'сѭ галилеѭ ис҃ оучѧ на сънъмиштиxъ ꙇxъ ꙇ проповѣдаѩ ев҃аꙉлие цр҃ствиѣ ꙇ цѣлѧ вьсѣкъ недѫгъ ꙇ всѣкѫ ѩзѫ въ л҄юдеxъ ꙇ изиде слоуxъ его въ вьсеи с'ѵриі ꙇ привѣсѧ емоу вьсѧ болѧштѧѩ различьнъꙇми недѫгꙑ ꙇ страстьми о̆дръжимꙑ ꙇ бѣсънꙑѩ ꙇ мѣсѧчьнꙑѩ зълꙑ недѫгꙑ ꙇмѫштѧ ꙇ ослабл҄енꙑ жилами ꙇ ицѣли ѩ ꙇ по н҄емь ꙇдошѧ народи мноꙃи о̆тъ галилеѩ ꙇ декаполѣӑ ꙇ отъ ꙇл҃ма ꙇ и юдеѩ ꙇ съ оного полоу ꙇо̆рдана оузьрѣвъ же народꙑ вьзиде на горѫ ꙇ ѣко сѣде пристѫпишѧ къ н҄емоу оученици его ꙇ отвръзъ оуста своѣ оучааше ѩ гл҃ѧ Блажени ништиі дх҃омь ѣко тѣxъ естъ цр҃со нб҃ское блажени плачѫштеи ѣко ти оутѣшѧтъ сѧ блажени кротьци ѣко ти наслѣдѧтъ земл҄ѭ блажени алꙿчѫштиꙇ ꙇ жѧждѫштиі правъдꙑ ради ѣко ти насꙑтѧтъ сѧ блажени милостивиі ѣко ти помиловани бѫдѫтъ блажени чистиі сръдцемь ѣко ти б҃а оузьрѧтъ блажени съмирѣѭштиі ѣко ти сн҃о!в!е бж҃іи нарекѫтъ сѧ блажени ꙇзгънани правъдꙑ ради ѣко тѣxъ естъ цр҃ство нб҃ское блажени есте егда поносѧтъ вамъ ꙇ ижденѫтъ вꙑ ꙇ рекѫтъ вьсѣкъ зълъ гл҃ъ на вꙑ лъжѫште мене ради Радоуите сѧ ꙇ веселите сѧ ѣко мъзда ваша многа естъ на небесеxъ тако бо ꙇзгънашѧ пророкꙑ ꙇже бѣшѧ прѣжде васъ вꙑ есте соль земи аште же соль обоуѣетъ чимь осолитъ сѧ ни чьсомоу же бѫдетъ къ томоу да ꙇсꙑпана бѫдетъ вънъ ꙇ попираема чк҃ꙑ Вꙑ есте свѣтъ мироу не можетъ градъ оукрꙑти сѧ вр?xоу горꙑ стоѩ ни въжагаѭтъ свѣтильника ꙇ поставл҄ѣѭтъ его подъ спѫдомь нъ на свѣштьницѣ ꙇ свѣтитъ вьсѣмъ ꙇже въ xраминѣ сѫтъ тако да просвѣтититъ сѧ свѣтъ вашь прѣдъ чк҃ꙑ да оузьрѧтъ дѣла ваша добраѣ ꙇ прославѧтъ оц҃а вашего ꙇжь естъ на нбx҃ъ Не мните ѣко придъ разоритъ закона ли пророкъ не придъ разоритъ нъ ꙇсплънитъ аминꙿ аминꙿ гл҃ѭ вамъ доꙇдеже прѣꙇдетъ нб҃о ꙇ земл҄ѣ писмѧ едино ли едина чръта не прѣꙇдеть отъ закона доꙇдеже всѣ бѫдѫтъ ꙇже бо разоритъ единѫ заповѣдь ꙇ сиxъ малъꙇxъ ꙇ наоучить тако чк҃ꙑ мьниі наречетъ сѧ въ цр҃си нб҃сцѣмь а ꙇжь сътворитъ ꙇ наоучитъ сь велиі наречетъ сѧ въ цр҃си нб҃сцѣмь Г҃л҄ѭ бо вамъ ѣко аште не ꙇзбѫдетъ правъда ваша паче кънижьникъ ꙇ фарисеи не ꙇмате вьнити въ цр҃со нб҃ское слꙑшасте ѣко речено бꙑстъ древьниімъ не оубиеши ꙇжь бо оубиетъ повиненъ естъ сѫдоу азъ же гл҃ѭ вамъ ѣко гнѣваѩ ꙇ сѧ на брата своего спꙑти повиненъ естъ сѫдоу ꙇжь бо речетъ братоу своемоу ракꙿка повиннъ естъ сънъмиштю а ꙇжь речетъ боуе повиненъ естъ ꙉеонѣ огньнѣи аште оубо принесеши даръ свои къ олꙿтар҄ю ꙇ тоу помѣнеши ѣко бръ твои ꙇматъ нѣчто на тѧ остави даръ твои тоу прѣдъ олꙿтаремь ꙇ шедъ прѣжде съмири сѧ съ бротомь твоімь ꙇ тъгда пришьдъ принеси даръ свои Бѫди оувѣштаѩ сѧ съ сѫпьрьмь своꙇмь скоро доꙇдеже еси на пѫти съ н҄имь да не прѣдастъ тебе сѫпьрь сѫдиі ꙇ сѫдиі тѧ прѣдастъ слоуꙃѣ ꙇ въ темьницѫ въвръжетъ тѧ ам҃нь г҃л҄ѭ ти не ꙇзидеши отъ тѫдѣ доньдеже въздаси послѣдьниі конъдратъ Слꙑшасте ѣко речено бꙑстъ древьн҄имъ не прѣл҄юбꙑ сътвориши азъ же г҃л҄ѭ вамъ ѣко вьсѣкъ ꙇже възьритъ на женѫ съ поxотиѭ о̆уже л҄юбꙑ сътвори съ н҄еѭ въ сръдьци своемь аште же око твое десное съблажн҄ѣетъ тѧ ꙇстъкни е ꙇ отъвръзи о̆тъ себе добрѣе бо ти естъ да погꙑбл҄етъ единъ оудъ твоꙇxъ а не все тѣло твое въвръжено бѫдетъ въ ꙉео̆нѫ ꙇ аште деснаѣ твоѣ рѫка съблажнаетъ тѧ оусѣце ѭ ꙇ о̆тъвръзи о̆тъ себе добрѣе бо ти естъ да погꙑбл҄етъ единъ оудъ твоꙇxъ а не все тѣло твое въвръжено бѫдетъ въ ꙉеонѫ речено же бꙑстъ ꙇже ӑште поуститъ женѫ своѭ дастъ еи кънигꙑ распоустънꙑѩ азъ же г҃л҄ѭ вамъ ѣко вьсѣкъ поуштаѩи женѫ своѭ развѣ словесе л҄юбодѣꙇнааго творитъ ѭ прѣл҄юбꙑ дѣати ꙇ иже подъпѣгѫ поемл҄етъ прѣл҄юбꙑ дѣетъ пакꙑ слꙑшасте ѣко речено бꙑстъ древьн҄иімъ нъ въ лъже кльнеши сѧ въздаси же г҃ви клѧтвꙑ своѩ азъ же г҃л҄ѭ вамъ не клѧти сѧ вамъ не клѧти сѧ отънѫдь небомь ѣко прѣстолъ естъ бж҃іи ни земл҄ѭ ѣко подъножие естъ ногама его ни е҃лммь ѣко градъ естъ великааго цр҃ѣ ни главоѭ своеѭ кльни сѧ ѣко не можеши власа единого бѣла ли чръна сътворити бѫди же слово ваше еи еи ꙇ ни ни лиxое бо сею отъ неприѣзни естъ слꙑшасте ѣко речено б҃ъіⷭ҇ око за око ꙇ зѫбъ за зѫбъ азъ г҃л҄ѭ вамъ не противити сѧ зълоу нъ аште къто тѧ оударитъ въ деснѫѭ ланитѫ о̆брати сѧ емоу дроугѫѭ ꙇ xотѧштюмоу сѫдъ приѩти съ тобоѭ ꙇ ризѫ твоѭ вьзѧти о̆тъпоусти емоу ꙇ срачицѫ твоѭ ꙇ аште къто поꙇметъ тѧ по силѣ пръпьриште едино ꙇди съ н҄имь двѣ Просѧштюмоу оу тебе даи ꙇ xотѧштааго отъ тебе заѩти не отъврати слꙑшасте ѣко речено бъіⷭ҇ вьзлюбиши подроуга своего ꙇ възненавидиши врагꙑ своѩ Азъ же г҃л҄ѭ вамъ л҄юбите врагꙑ вашѧ благословите клънѫштѧѩ вꙑ добро творите ненавидѧштиімъ васъ ꙇ молите за творѧштѧѩ вамъ напасти ꙇ изгонѧштѧѩ вꙑ да бѫдете сн҃ове оц҃а вашего ꙇжь естъ на небесеxъ ѣко слъньце свое сиѣетъ на зълꙑ ꙇ благꙑ ꙇ дъждитъ на праведънꙑѩ ꙇ неправьдънꙑ аште л҄юбите л҄юбѧштѧѩ вꙑ кѫѭ мъздѫ ꙇмате не ꙇ мьздоꙇмьци ли тожде творѧтъ ꙇ аште цѣлоуете дроугꙑ вашѧ токмо чьто творите не ꙇ мьздоꙇмьци ли тожде творѧтъ бѫдѣте оубо съвръшени ѣко ꙇ оц҃ь вашь нб҃с(къ) съвръшенъ естъ Вънемл҄ѣте милостꙑн҄ѧ вашѧ не творити прѣдъ ч҃къ[і да видими бѫдете ꙇми аште ли же ни мъздꙑ не ꙇмате отъ о҃ца вашего ꙇжь естъ на небесехъ егда оубо твориши милостꙑн҄ѭ не въстрѫби прѣдъ собоѭ ѣко упокрити творѧтъ въ сънъмиштихъ ꙇ въ стъгнахъ да прославѧтъ сѧ отъ ч҃къ аминь г҃л҄ѭ вамъ въсприімѫтъ мъздѫ своѭ тебѣ же творѧштю милостꙑн҄ѭ да не чюетъ шюꙇца твоѣ чьто творитъ десница твоѣ да бѫдетъ милостꙑн҄и твоѣ въ таꙇнѣ ꙇ о҃ць твои видѧ въ таꙇнѣ въздастъ тебѣ авѣ ꙇ егда молиши сѧ не бѫди ѣко ꙇ лицемѣръ ѣко л҄юбѧтъ на сънъмиштихъ ꙇ въ стъгнахъ на распѫтиꙇхъ стоѩште молити сѧ да ѣвѧтъ сѧ ч҃комъ аминь г҃л҄ѭ вамъ ѣко въспримѫтъ мъздѫ своѭ тꙑ же егда молиши сѧ въниди въ клѣть твоѭ ꙇ затворь двьри твоѩ помоли сѧ о҃цю твоемоу въ таꙇнѣ ꙇ о҃ць твои видѧи въ таꙇнѣ въздастъ тебѣ авѣ Молѧште же сѧ не лихо г҃лѣте ѣкоже ꙇ ѩзꙑчьници мьнѧтъ сѧ ѣко въ мноѕѣ г҃лани своемь оуслꙑшани бѫдѫтъ не подобите сѧ оубо ꙇмъ вѣстъ бо о҃ць вашь ꙇхъже трѣбоуете прѣжде прошениѣ вашего тако оубо молите сѧ вꙑ Ѡ҃че нашь ꙇже еси на небесехъ да с҃титъ сѧ ꙇмѧ твое да придетъ ц҃рствие твое да бѫдетъ вол҄ѣ твоѣ ѣко на н҃си ꙇ на земл҄и хлѣбъ нашь настоѩшт даждь намъ днесь ꙇ отъпоусти намъ дльгꙑ нашѧ ѣко ꙇ мꙑ отъпоуштаемъ дльжьникомъ нашимъ ꙇ не въведи насъ въ напасть нъ ꙇзбави нꙑ отъ неприѣзни ѣко твое естъ ц҃рствие ꙇ сила ꙇ с҃лав въ вѣк вѣк[омъ аминь Аште бо отъпоуштаете ч҃комъ съгрѣшениѣ ꙇхъ отъпоуститъ ꙇ вамъ о҃ць вашь н҃бскъꙇ отъпоуститъ вамъ съгрѣшениі вашихъ Егда постите сѧ не бѫдѣте ѣко упокрити сѣтоуѭште просмраждаѭште бо лица своѣ да бишѧ сѧ авили ч҃комъ постѧште аминь г҃л҄ѭ вамъ ѣко въсприімѫтъ мъздѫ своѭ тꙑ же постѧ сѧ помажи си главѫ своѭ ꙇ лице твое оумꙑ да не авиши сѧ ч҃комъ постѧ сѧ нъ о҃цю твоемоу ꙇжь естъ въ таꙇнѣ ꙇ о҃ць твои видѧи въ таꙇнѣ въздастъ тебѣ авѣ не съкрꙑваите себѣ съкровишта на земи ꙇдеже чръвь ꙇ тьл҄ѣ тьлитъ ꙇдеже татие подъкопаваѭтъ ꙇ крадѫтъ съкрꙑваꙇте себѣ съкровишта на н҃бсе ꙇдеже ни чръвь ни тьл҄ѣ тьлитъ ꙇдеже ни татие подъкопаѭтъ ни крадѫтъ ꙇдеже бо естъ съкровиште ваше тоу естъ ꙇ срдьце ваше Свѣтильникъ тѣлоу естъ око аште оубо бѫдетъ око твое просто все тѣло твое бѫдетъ свѣтъло аште ли око твое лѫкаво бѫдетъ все тѣло твое тьмъно бѫдетъ аште оубо свѣтъ ꙇже въ тебѣ тъма естъ тѣ тъма кольми Никъꙇ же рабъ не можетъ двѣма г҃ма работати ли бо единого възненавидитъ а дроугаго възлюбитъ ли единого дръжитъ сѧ а о дроуѕѣмь небрѣшти въчьнетъ не можете б҃у работати ꙇ мамонѣ Сего ради г҃л҄ѭ вамъ не пⸯцѣте сѧ д҃шеѭ своеѭ чьто ѣсте ꙇли что пиете ни тѣломь вашимь въ что облѣчете сѧ не д҃ша ли больши естъ пиштѧ ꙇ тѣло одеждѧ възьрите на птицѧ н҃бскꙑѩ како не сѣѭтъ ни жьн҄ѭтъ ни събираѭтъ въ житьницѫ ꙇ о҃ць вашь н҃ебскъꙇ питѣетъ ѩ не вꙑ ли паче лоучьши ꙇхъ есте кⸯто же отъ васъ пекꙑ сѧ можетъ приложити тѣлеси своемь лакъть единъ ꙇ о одежди чьто сѧ печете съмотрите цвѣтъ селънъꙇхъ како растѫтъ не троуждаѭтъ сѧ ни придѫтъ г҃л҄ѭ же вамъ ѣко ни соломунъ въ всеи славѣ своеи облѣче сѧ ѣко единъ отъ сихъ аште же сѣно дьньсь сѫштее а оутрѣ въ огн҄ь въмѣтаемо б҃ъ тако одѣетъ колми паче васъ маловѣри не пⸯцѣте сѧ оубо г҃л҄ѭште чьто ѣмъ ли чьто пиемъ ли чимь одеждемъ сѧ всѣхъ бо сихъ ѩзꙑци ꙇштѫтъ вѣстъ бо о҃ць вашь н҃ебскꙑ ѣко трѣбоуете сихъ вьсѣхъ ꙇштѣте же прѣжде ц҃рствиѣ б҃жиѣ ꙇ правъдꙑ его ꙇ си всѣ приложѧтъ сѧ вамъ Не пⸯцѣте сѧ оубо на оутрѣи оутрьн҄и бо днь собоѭ печетъ сѧ довьл҄етъ дьни зълоба своѣ Не осѫждаите да не осѫждени бѫдете ꙇмьже бо сѫдомь сѫдите сѫдѧтъ вамъ ꙇ вь н҄ѭже мѣрѫ мѣрите възмѣрѧтъ вамъ чьто же видиши сѫчьць ꙇжь естъ въ оцѣ братра твоего а брьв҄на еже естъ въ оцѣ твоемь не чюеши ли како речеши братоу своемоу остави ꙇ изъмѫ сѫчець ꙇз очесе твоего ꙇ се бръвъно въ оцѣ твоемь лицемѣре ꙇзъми пръвѣе бръвъно ꙇз очесе твоего ꙇ тъгда оузьриши ꙇзѧти ꙇ сѫчьць ꙇз очесе брата твоего Не дадите с҃таго псомъ ни помѣтаꙇте бисеръ вашихъ прѣдъ свин҄иѣми да не поперѫтъ ꙇхъ ногами своꙇми ꙇ враштьшѧ сѧ растръгнѫтъ вꙑ Просите ꙇ дастъ сѧ вамъ ꙇштѣте ꙇ обрѧштете тлъцѣте ꙇ отвръзетъ сѧ вамъ вьсѣкъ бо просѧи приемл҄етъ ꙇ иштѧи обрѣтаетъ ꙇ тлъкѫштоумоу отвръзетъ сѧ ли къто естъ отъ васъ ч҃къ еже аште въспроситъ с҃нъ твои хлѣба еда камень подастъ емоу ли аште рꙑбꙑ подаси ли емоу змиѭ аште оубо вꙑ лѫкавьни сѫште оумѣете дааниѣ блага даѣти чѧдомъ вашимъ колⸯми паче о҃ць вашь ꙇжь естъ на н҃бхъ дастъ благаѣ просѧштиімъ оу н҄его Вьсѣ оубо елико хоштете да творѧтъ вамъ ч҃ци тако ꙇ вꙑ творите ꙇмъ се бо естъ законъ ꙇ пророци вьнидѣте ѫзъкꙑми вратꙑ ѣко пространа врата ꙇ широкъ пѫть въводѧи въ пагоубѫ ꙇ мнози сѫтъ въходѧшти ꙇмь коль ѫзъка врата ꙇ тѣснъ пѫть въводѧі въ животъ ꙇ мало ꙇхъ естъ ꙇже ꙇ обрѣтаѭ Вънемл҄ѣте отъ лъжиіхъ пророкъ ꙇже приходѧтъ къ вамъ въ одеждахъ овьчахъ вънѫтрьѭдоу же сѫтъ вльци хꙑштьници отъ плодъ ꙇхъ познаете ѩ Еда обьемл҄ѭтъ отъ тръниѣ гроздꙑ ли отъ рѣпьѣ смокъви тако всѣко дрѣво добро плодꙑ добрꙑ творитъ а зъло дрѣво плодꙑ зълꙑ творитъ не можетъ дрѣво добро плода зъла творити ни дрѣво зъло добра плода творити всѣко дрѣво еже не сътворитъ плода добра посѣкаѭтъ ꙇ въ огн҄ь въметаѭтъ Тѣмь же оубо отъ плодъ ꙇхъ познаете ѩ не всѣкъ г҃лѧи мнѣ г҃и г҃и вьнидетъ въ ц҃рство н҃бское нъ творѧи вол҄ѭ о҃ца моего ꙇжь естъ на н҃бсхъ Мноѕи рекѫтъ мнѣ въ тъ дⸯнь г҃и г҃и не въ твое ли ꙇмѧ пророчьствовахомъ ꙇ твоꙇмь ꙇменемь бѣсꙑ ꙇзгънахомъ ꙇ твоꙇмь ꙇменемь силꙑ многꙑ сътворихомъ ꙇ тогда ꙇсповѣмь ꙇмъ ѣко николиже знахъ васъ отидѣте отъ мене дѣлаѭштиі безаконие Всѣкъ оубо ꙇже слꙑшитъ словеса моѣ си ꙇ сътворитъ ѣ оуподобл҄ѭ и мѫжю мѫдроу ꙇжь съзъда храминѫ своѭ на камене ꙇ сънидѫ дъжди ꙇ придѫ рѣкꙑ ꙇ вьзвѣашѧ вѣтри ꙇ нападѫ на храминѫ тѫ ꙇ не паде сѧ основана бо бѣ на камени ꙇ всѣкъ слꙑшѧи словеса моѣ си ꙇ не творѧ ꙇхъ оуподобитъ сѧ мѫжю боую ꙇжь съзъда храминѫ своѭ на пѣсъцѣ ꙇ съниде дъждь ꙇ придѫ рѣкꙑ ꙇ възвѣѣшѧ вѣтри ꙇ опьрѣшѧ сѧ храминѣ тои ꙇ паде сѧ ꙇ бѣ раздроушение еѩ велие ѕѣло Ꙇ бꙑстъ егда съконча и҃с всѣ словеса си дивл҄ѣахѫ сѧ народи о оучениі его бѣ бо оучѧ ѣко власть ꙇмꙑ ꙇ не ѣко кънижьници ꙇхъ ꙇ фарисеи Съшедъшю же емоу съ горꙑ въ слѣдъ его ꙇдѫ народи мнози ꙇ се прокаженъ пристѫпь клан҄ѣаше сѧ емоу ꙇ г҃лѧ г҃и аште хоштеши можеши мѧ ꙇштистити ꙇ простьръ рѫкѫ и҃с коснѫ и г҃л҄ѧ хоштѫ ꙇштисти сѧ ꙇ абие ꙇштисти сѧ отъ проказꙑ ꙇ рече емоу и҃с бл҄юди никомоуже не повѣждь нъ шьдъ покажи сѧ арⸯхиереови ꙇ неси даръ ꙇже повелѣ моси въ съвѣдѣние ꙇмъ Въшедъшю же емоу въ кафⸯерънаоумъ пристѫпи къ н҄емоу сътьникъ молѧ и ꙇ г҃҄лѧ г҃и отрокъ мои лежитъ въ домоу ослабл҄енъ л҄ютѣ ѣко страждѧ ꙇ г҃ла емоу и҃с азъ пришедъ ꙇсцⸯѣл҄ѭ и ꙇ отъвѣштавъ сътьникъ рече емоу г҃и нѣсмь достоꙇнъ да въ домъ мои вьнидеши нъ тъкⸯмо рци слово ꙇ ицѣлѣетъ отрокъ мои ꙇбо азъ ч҃къ есмь подъ владꙑкоѭ ꙇмꙑ подъ собоѭ воꙇнꙑ ꙇ гл҄ѭ семоу ꙇди ꙇ идетъ ꙇ дроугоумоу приди ꙇ придетъ ꙇ рабоу моемоу сътвори се ꙇ сътворитъ слꙑшавъ же и҃с диви сѧ емоу ꙇ г҃ла грѧдѫштиімъ по н҄емь аминⸯ г҃л҄ѭ вамъ ни въ ꙇ҃ли толикꙑ вѣрꙑ не обрѣтъ г҃л҄ѭ же вамъ ѣко мноѕи отъ въстокъ ꙇ западъ придѫтъ ꙇ възглагол҄ѭтъ съ авраамомь ꙇ исакомь ꙇ ѣковомь въ ц҃рси н҃бсцѣмь а с҃нове ц҃рствиѣ ꙇзгънани бѫдѫтъ въ тъмѫ кромѣшьн҄ѭѭ тоу бѫдетъ плачь ꙇ скрьжьтъ зѫбомъ Ꙇ рече и҃с сътьникоу ꙇди ѣкоже вѣрова бѫди тебѣ ꙇ ицѣлѣ отрокъ его въ тъ часъ ꙇ обрашть сѧ сътьникъ въ тъ часъ въ домъ свои обрѣте и съдрава Ꙇ пришедъ и҃с въ домъ петровъ видѣ тъштѫ его лежѫштѫ огн҄емь жегомѫ ꙇ прикоснѫ сѧ рѫцѣ еѩ ꙇ остави ѭ огн҄ь ꙇ въста ꙇ слоужааше емоу поздѣ же бꙑвъшю привѣсѧ къ н҄емоу бѣсънꙑ многꙑ ꙇ изгъна словомь доухꙑ ꙇ вьсѧ недѫжьнꙑѩ ꙇцѣли да събѫдетъ сѧ реченое пророкомь ꙇсаиемь г҃л҄ѭштемь тъ недѫгꙑ нашѧ приѩтъ ꙇ болѣзни понесе оузьрѣвъ же и҃с многꙑ народꙑ окръстъ себе повелѣ ꙇти на онъ полъ Ꙇ пристѫпь единъ кънижьникъ рече емоу оучител҄ю ꙇдѫ по тебѣ ѣможе колиждо ꙇдеши ꙇ г҃ла емоу и҃с лиси ѣзвинꙑ ꙇмѫтъ ꙇ пⸯтицѧ н҃ебскꙑѩ гнѣзда а с҃нъ ч҃скъꙇ не ꙇматъ кде главꙑ подъклонити дроугꙑ же отъ оученикъ рече емоу г҃и повели м҃и прѣжде ꙇти ꙇ погрети о҃ца моего и҃с же г҃ла емоу грѧди по мнѣ ꙇ остави мрътвꙑѩ погрети своѩ мрътвьцѧ Ꙇ вълѣзъшоу емоу въ корабл҄ь по н҄емь ꙇдошѧ оученици его ꙇ се трѫсъ вели бꙑстъ въ мори ѣко покрꙑвати сѧ корабл҄ю вльнами а тъ съпааше ꙇ пришедъше оученици его възбоудишѧ и г҃лѭште г҃и с҃пи нꙑ погꙑбнемъ ꙇ г҃ла ꙇмъ чьто страшиви есте маловѣри тъгда въставъ запрѣти вѣтромъ ꙇ мор҄ю ꙇ бꙑстъ тишина велиѣ ч҃ци же чюдишѧ сѧ г҃лѭште къто сь естъ ѣко вѣтри ꙇ море послоушаѭтъ его ꙇ пришьдъшюмоу на онъ полъ въ странѫ ꙉерⸯꙉесинⸯскѫ сърѣтосте и дъва бѣсъна отъ гребишть ꙇхъ ꙇсходѧшта л҄юта ѕѣло ѣко не можааше никⸯтоже минѫти пѫтемь тѣмь ꙇ се възъписте г҃л҄ѭшта чьто естъ нама ꙇ тебѣ и҃се с҃не б҃жіи пришелъ ли еси сѣмо прѣжде врѣмене мѫчитъ насъ бѣ же далече отъ н҄ею стадо свин҄иі много пасомо бѣси же мол҄ѣахѫ и г҃л҄ѭште аште ꙇзгониши нꙑ повели намъ ꙇти въ стадо свиное ꙇ рече ꙇмъ ꙇдѣте они же шьдъше вънидѫ въ свиниѩ ꙇ абие оустръми сѧ стадо все по брѣгоу въ море ꙇ оумрѣшѧ ꙇ оутопошѧ въ водахъ ꙇ пасѫштеи бѣжашѧ ꙇ шьдъше въ градъ възвѣстишѧ вⸯсѣ ꙇ о бѣсъноую ꙇ се всь градъ ꙇзиде противѫ и҃сви ꙇ видѣвъше и молишѧ да би прѣшьлъ отъ прѣдѣлъ ꙇхъ ꙇ вьлѣзъ въ корабь и҃с прѣѣде ꙇ приде въ свои г҃рад Ꙇ се принесошѧ емоу ослабл҄енъ жилами на одрѣ лежѧшть ꙇ видѣвъ и҃с вѣрѫ ꙇхъ рече ослабл҄еноуемоу дръзаи чѧдо отъпоуштаѭтъ ти сѧ грѣси твои ꙇ се етери отъ кънижьникъ рѣшѧ къ себѣ сь власвимисаетъ ꙇ видѣвъ и҃с помꙑшл҄ениѣ ꙇхъ рече въскѫѭ вꙑ мꙑслите зъло въ сръдьцихъ вашихъ чьто бо естъ оудобѣе решти отъпоуштаѭтъ ти сѧ грѣси твои ли решти въставъ ходи нъ да оувѣсте ѣко власть ꙇматъ с҃нъ ч҃скъꙇ на зем҄и отъпоуштати грѣхꙑ тъгда г҃ла ослабл҄еноумоу въставъ възьми одръ твои ꙇ иди въ домъ твои видѣвъше же народи чюдишѧ сѧ ꙇ прославишѧ б҃а давъшааго власть такѫ ч҃комъ Ꙇ прѣходѧ и҃с отътѫдоу видѣ ч҃ка на мьздьници сѣдѧшта ꙇменемь матⸯтⸯеа ꙇ г҃ла емоу по мнѣ грѧди ꙇ въставъ по н҄емь ꙇде ꙇ бꙑс емоу вьзлежѧштю въ домоу Ꙇ се мнози грѣшьници ꙇ мьздоꙇмьци пришедъше възлежаахѫ съ и҃сомь ꙇ съ оученикꙑ его ꙇ видѣвъше фарисѣи г҃лаахѫ оученикомъ его по чьто съ мъздоꙇмьци ꙇ грѣшьникꙑ оучител҄ь вашь ѣстъ и҃с же слꙑшавъ рече ꙇмъ не трѣбоу с҃пена бѫдѫ и҃с же обрашть сѧ ꙇ видѣвъ ѭ рече дръзаи дъшти вѣра твоѣ с҃пе тѧ ꙇ с҃пена бꙑс жена отъ часа того ꙇ пришедъ и҃с въ домъ кънѧжь ꙇ видѣвъ свирⸯцѧ ꙇ народъ мльвѧшть г҃ла ꙇмъ отидѣте не оумрѣтъ бо дѣвица нъ съпитъ ꙇ рѫгахѫ сѧ емоу егдаже ꙇзгънанъ бꙑс народъ въшьдъ же ѩтъ ѭ за рѫкѫ ꙇ въста дѣвица ꙇ изиде вѣсть си по всеи земи тоі Ꙇ прѣходѧштю и҃сви по н҄емь ꙇдете б҃ слѣпца зовѫшта ꙇ г҃л҄ѭшта помилоуꙇ нꙑ и҃с с҃не д҃авъ пришьдъшоу же емоу въ домъ пристѫписте къ н҄емоу слѣпⸯца ꙇ г҃ла ꙇма и҃с вѣроуета ли ѣко могѫ се створити г҃ласте емоу еі г҃и тъгда коснѫ ѣ въ очи г҃л҄ѧ по вѣрѣ ваю бѫди вама ꙇ отвръзосте сѧ очи ꙇма ꙇ запрѣти ꙇма и҃с г҃лѧ бл҄юдѣта да никтоже не оувѣстъ она же шедъша прослависте и по всеи земи тои тѣма же ꙇсходѧштема се привѣсѧ ч҃къ къ н҄емоу нѣмъ бѣсенъ ꙇ изгънаноу бѣсоу п҃рогла нѣмꙑ ꙇ дивишѧ сѧ народи г҃лѭште николиже ави сѧ тако въ ꙇ҃ли Фарисеи же г҃лахѫ о кънѧзи бѣсъ ꙇзгонитъ бѣсꙑ ꙇ прохождааше и҃с градꙑ всѧ ꙇ вси оучѧ на сънъмиштихъ ꙇхъ ꙇ проповѣдаѩ е҃ваꙉлие ц҃рсиѣ ꙇ ицѣлѣѩ всѣкъ недѫгъ ꙇ вьсѣкѫ ѩзѫ въ л҄юдехъ Видѣвъ же народꙑ и҃с милосръдова о н҄ихъ ѣко бѣахѫ съмѧтени ꙇ отъвръжени ѣкоже овьцѧ не ꙇмѫштѧ пастоуха тъгда г҃ла оученикомъ своꙇмъ жѧтва оубо многа а дѣлател҄ь мало молите сѧ оубо г҃дноу жѧтвѣ да ꙇзведетъ дѣлател҄ѧ на жѧтвѫ своѭ: Ꙇ призъвавъ оба на десѧте оученика своѣ дастъ ꙇмъ власть на доусѣхъ нечистꙑхъ да ꙇзгонѧтъ ѩ ꙇ ицѣлѧтъ вьсѣкъ недѫгъ ꙇ вьсѣкѫ болѣзнь Ѡбѣма же на десѧте а҃полома ꙇмена сѫтъ си пръвъꙇ же симонъ ꙇже нарицаетъ сѧ петрь ꙇ анⸯдрѣа братъ емоу филипъ ꙇ варⸯтоломѣи ꙇ тⸯома ꙇ матⸯтеи мꙑтарь ꙇѣковъ алфⸯеовъ ꙇ келевеи нареченъꙇ тадеи симонъ кананѣі ꙇ юда ꙇскариотьскъꙇ ꙇже ꙇ прѣдастъ Сиѩ оба на десѧте посъла и҃с заповѣдѣвъ ꙇмъ г҃лѧ на пѫть ѩзꙑкомъ не ꙇдѣте ꙇ въ градъ самарѣнъ не вънидѣте ꙇдѣте же паче къ овьцамъ погꙑбъшиімъ домоу ꙇ҃лева ходѧште же проповѣдаꙇте г҃лѭште ѣко приближи сѧ ц҃рсие н҃ебское Болѧштѧѩ ꙇцѣлите мрътвꙑѩ въскрѣшаите прокаженꙑѩ очиштаите бѣсꙑ ꙇзгоните тоуне приѩсте тоуне же дадите Не сътѧжите злата ни съребра ни мѣди при поѣсѣхъ вашихъ ни мошьнꙑ на пѫти ни дъвою ризоу ни сапогъ ни а достоꙇнъ бо естъ дѣлатель пиштѧ своеѩ Въ н҄ьже колиждо градъ ли въ вьсь вьнидете ꙇспꙑтаꙇте къто вь н҄емь достоꙇнъ естъ ꙇ тоу прѣбѫдѣте доньдеже ꙇзидете въходѧште же въ домъ цѣлоуꙇте и Ꙇ аште оубо бѫдетъ домъ достоꙇнъ придетъ миръ вашь на н҄ь аште ли же не бѫдетъ достоꙇнъ миръ вашь къ вамъ възвратитъ сѧ Ꙇ иже колижьдо не приметъ васъ ни послоушаѭтъ словесъ вашихъ Ꙇсходѧште ꙇз домоу ли ꙇз града того отътрѧсѣте прахъ отъ ногъ вашихъ амин г҃л҄ѭ вамъ отърадьнѣе бѫдетъ земи содомьсцѣ ꙇ земи гоморсцѣ въ дьнь сѫдънъꙇ неже ли градоу томоу Се азъ съл҄ѭ вꙑ ѣко овⸯцѧ посрѣдѣ влькъ бѫдѣте же мѫдри акꙑ змиѩ ꙇ цѣли ѣко ꙇ голѫбие вънемл҄ѣте же отъ ч҃къ прѣдадѧтъ бо вꙑ на сънъмꙑ ꙇ на сънъмиштихъ вашихъ оубьѭтъ вꙑ ꙇ прѣдъ владꙑкꙑ же ꙇ ц҃рѧ ведени бѫдете мене ради въ съвѣдѣние ꙇмъ ꙇ ѩзꙑкомъ Егда же прѣдадѧтъ вꙑ не пцѣте сѧ како ли чьто в҃ъзгл҄ете дастъ бо сѧ вамъ въ тъ часъ чьто г҃лете не вꙑ бо есте г҃лѭштеі нъ д҃хъ о҃ца вашего г҃лѧи въ васъ прѣдастъ же братъ брата на съмръть ꙇ о҃ць чѧдо ꙇ въстанѫтъ чѧда на родител҄ѧ ꙇ оубиѭтъ ѩ ꙇ бѫдете ненавидими всѣми ꙇмене моего ради прѣтръпѣвꙑ же до конца с҃пенъ бѫдетъ Егда же гонѧтъ вꙑ въ градѣ семь бѣгаите въ дроугъꙇ аминь бо г҃л҄ѭ вамъ ѣко не ꙇматъ ꙇсконьчати сѧ градъ ꙇ҃левъ донⸯдеже придетъ с҃нъ ч҃скъꙇ Нѣстъ оученикъ надъ оучител҄емь ни рабъ надъ г҃мь своꙇмь довьл҄етъ оученикоу да бѫдетъ ѣкоже ꙇ оучител҄ь его ꙇ рабоу ѣкоже ꙇ г҃ьнъ его аште г҃ина домоу вельзѣвола нарѣшѧ колми паче домашьн҄ѩѩ его не оубоꙇте сѧ ꙇхъ Ничьтоже бо естъ покръвено еже не окръвено бѫдетъ таꙇно еже не оувѣдѣно бѫдетъ Еже г҃л҄ѭ азъ въ тъмѣ рьцѣте въ свѣтѣ ꙇ еже въ оухо слꙑшите проповѣдите на кровѣхъ ꙇ не оубоꙇте сѧ оубиваѭштиіхъ тѣло а д҃шѧ не могѫшть оубити оубоите сѧ паче могѫштааго ꙇ д҃шѫ ꙇ тѣло погоубити въ ꙉеонѣ не дьвѣ ли птици пѣнѧзоу вѣните сѧ ꙇ едина же отъ н҄ею не падетъ на земи безо о҃ца вашего вамъ же ꙇ власи главꙑ вси ꙇштьтени сѫтъ не оубоꙇте сѧ оубо мнозѣхъ птиць лоучьше есте вꙑ Вьсѣкъ оубо ꙇже ꙇсповѣстъ мѧ прѣдъ ч҃кꙑ ꙇсповѣмь і азъ прѣдъ о҃цмь моимь ꙇже естъ на н҃бхъ а ꙇже отъвръжетъ сѧ мене прѣдъ ч҃кꙑ отъвръгѫ сѧ ꙇ азъ его прѣдъ о҃цемь моꙇмь ꙇже естъ на н҃бсхъ не мьните ѣко придъ положити мира на земи не придъ положити мира нъ мечь придъ бо ч҃ка на о҃ца своего ꙇ дъштерь на м҃рь своѭ ꙇ невѣстѫ на свекръве своѭ ꙇ врази ч҃коу домашьн҄иі его Ꙇже л҄юбитъ о҃ца ли матерь паче мене нѣстъ мене достоꙇнъ ꙇзе любитъ с҃на ли дъштерь паче мене нѣстъ мене достоꙇнъ ꙇ иже не прііметъ к҃рста своего ꙇ въ слѣдъ мене грѧдетъ нѣстъ мене достоꙇнъ Ѡбрѣтъꙇ д҃шѫ своѭ погоубитъ ѭ а ꙇже погоубитъ д҃шѫ своѭ мене ради обрѧштетъ ѭ ꙇже вꙑ приметъ мѧ приемлетъ ꙇ иже приемлетъ мѧ приемлетъ посълавъшаго мѧ приемл҄ѧі пророка въ ꙇмѧ пророче мъздѫ пророчѫ приметъ ꙇ приемл҄ѧи праведьника въ ꙇмѧ праведьниче мъздѫ праведьничѫ приметъ Ꙇ иже колижьдо напоꙇтъ единого отъ малъꙇхъ сихъ чашѫ стоуденꙑ водꙑ токмо въ ꙇмѧ оучениче аминⸯ г҃л҄ѭ вамъ не погоубитъ мъздꙑ своеѩ Ꙇ бꙑстъ егда съконьча и҃с заповѣдаѩ обѣма на десѧте оученикома своꙇма прѣꙇдѣте отътѫдѣ оучитъ ꙇ проповѣдатъ въ градѣхъ ꙇхъ Ꙇоанъ же слꙑшавъ въ ѫзилишти дѣла х҃ва посълавъ оученикꙑ своꙇми рече къ н҄емоу тꙑ ли еси грѧдꙙи ꙇли ꙇного чаемъ Ꙇ отъвѣштавъ и҃с рече ꙇмъ шедъше възвѣстите ꙇоанови слѣпиі прозираѭтъ ꙇ хроми ходѧтъ прокажениі очиштаѭтъ сѧ ꙇ глоусиі слꙑшѧтъ ꙇ мрътвиі въстаѭтъ ꙇ блаженъстъ ꙇже не съблазнитъ сѧ о мнѣ тѣмъ же ꙇсходѧштемъ начѧтъ и҃с г҃лати народомъ о ꙇоаннѣ чесо видѣтъ ꙇзидете въ поустꙑн҄ѭ трьсти ли вѣтромь колѣбл҄емꙑ нъ чьсо ꙇзидосте видѣтъ ч҃ка ли въ мѧкъкꙑ ризꙑ обльчена се ꙇже мѧкка носѧтъ въ домохъ ц҃рихъ сѫтъ нъ чьсо ꙇзидосте видѣтъ пророка ли еі г҃л҄ѭ вамъ ꙇ лише пророка Сь бо естъ о н҄емьже естъ псано се азъ посъл҄ѭ а҃ꙉлъ мои прѣдъ лицемь твоꙇмь ꙇ оуготоваетъ пѫть твои прѣдъ тобоѭ амин г҃л҄ѭ вамъ не въста въ рожденъꙇхъ женами бол҄иі ꙇоана крстител҄ѣ мьн҄и же въ ц҃рсѣ н҃бсцѣемь бол҄иі его естъ Ѡтъ дьниі же ꙇоана кр҄стител҄ѣ доселѣ ц҃рсо н҃ебское нѫдитъ сѧ ꙇ нѫждьници въсхꙑтаѭтъ е вси бо пророци ꙇ законъ до ꙇоана прорѣшѧ ꙇ аште хоштете приѩти тъ естъ ꙇлиѣ хотѧі прити ꙇмѣѩи оуши слꙑшати да слꙑшитъ Комоу же оуподобл҄ѭ родо сь подобенъ естъ дѣтиштемъ сѣдѧштемъ на тръжиштихъ ꙇже възглашаѭтъ дроугомъ своꙇмъ ꙇ г҃л҄ѭтъ свирахомъ вамъ ꙇ не плѧсасте плакахомъ вамъ ꙇ не рꙑдасте приде бо ꙇоанъ ни пиѩ ни ѣдꙑ ꙇ г҃лѭт бѣсъ ꙇматъ приде с҃нъ ч҃скꙑ ѣдꙑ ꙇ пиѩ ꙇ г҃л҄ѭтъ се ч҃къ ѣдьца ꙇ пивьца мъздоꙇмьцемъ дроугъ ꙇ грѣшьникомъ ꙇ оправди сѧ Прѣмѫдрость отъ дѣлъ чѧдъ своꙇхъ тъгда начѧтъ поносити градомъ вь н҄ихъже бꙑшѧ множаꙇшѧ силꙑ зан҄е не покаашѧ сѧ горе тебѣ хоразинъ горе тебѣ витⸯъсаꙇда ѣко аште въ тⸯурѣ ꙇ сидонѣ бишѧ силꙑ бꙑлꙑ бꙑвъшѧѩ въ васъ древл҄е оубо въ врѣтишти ꙇ попелѣ покаали сѧ бишѧ обаче г҃л҄ѭ вамъ тⸯуроу ꙇ сидоноу отърадьнѣе бѫдетъ вь дьнь сѫдънъꙇ неже вама Ꙇ тꙑ кафⸯерънаоумъ вьзнесꙑ сѧ до н҃ебсъ до ада сънидеши зан҄е аште въ содомѣхъ бишѧ силꙑ бꙑлꙑ бꙑвъшѧѩ въ тебѣ прѣбꙑлꙑ бꙑшѧ до дьнесън҄ѣаго дⸯне обаче г҃л҄ѭ вамъ ѣко земли содомьсцѣ отърадьнѣе бѫдетъ въ днь сѫдънъꙇ неже вамъ Въ то врѣмѧ отъвѣштавъ и҃с рече ꙇсповѣдаѭ сѧ тебѣ о҃че г҃и небоу ꙇ земли ѣко оутаꙇлъ еси си отъ прѣмѫдръꙇхъ ꙇ разоумънъꙇхъ ꙇ авилъ ѣ еси младеньцемъ еи о҃че ѣко тако бꙑс вол҄ѣ прѣдъ тобоѭ Вьсѣ мнѣ прѣдана сѫтъ о҃цемь моꙇмь ꙇ никтоже не знаетъ с҃на тъкмо о҃ць Ни о҃ца кто знаетъ тъкмо с҃нъ ꙇ емоуже волитъ с҃нъ отъкрꙑти придѣте къ мнѣ вси троуждаѭштеꙇ сѧ ꙇ обрѣмен҄ениі ꙇ азъ покоѭ вꙑ вьзьмѣте ꙇго мое на себѣ ꙇ наоучите сѧ отъ мене ѣко кротъкъ есмь ꙇ съмѣренъ сръдⸯцемь ꙇ обрѧштете покои д҃шамъ вашимъ ꙇго мое благо ꙇ брѣмѧ мое льгъко естъ Въ то врѣмѧ приде и҃с въ сѫботѫ сквозѣ сѣаниѣ оученици же его възлакашѧ ꙇ начѧшѧ въстръгати класꙑ ꙇ ѣсти фарисѣꙇ же видѣвъше рѣшѧ емоу се оученици твои творѧтъ егоже не достоꙇтъ творити въ сѫботꙑ онъ же рече ꙇмъ нѣсте ли чьли чьто твори д҃адъ егда възлака самъ ꙇ сѫштеи съ н҄имь како вьниде въ храмъ б҃жіи ꙇ хлѣбꙑ прѣдъложениѣ сънѣстъ ꙇхъже не достоꙇно емоу бѣ ѣсти ни сѫштіимъ съ н҄имь тъкмо ꙇереомъ единѣмъ Ли нѣсте чьли въ законѣ ѣко въ сѫботꙑ ꙇереи въ цркъве сѫботѫ скврънѧтъ ꙇ не повиньни сѫтъ г҃л҄ѭ вамъ ѣко цркъве ꙇ бол҄иі естъ сьде аште ли бисте вѣдѣли чьто естъ милости хоштѫ а не жрътвѣ николиже оубо бисте осѫдили неповинъ[нъ]ꙇхъ г҃ь бо естъ сѫботѣ с҃нъ ч҃скꙑ Ꙇ прѣходѧ отътѫдѣ и҃с приде на сънъмиште ꙇхъ ꙇ се ч҃къ бѣ тоу рѫкѫ ꙇмꙑ соухѫ ꙇ въпросишѧ и гл҄ѭште аште достоꙇтъ въ сѫботѫ цѣлити да на н҄ь възглагол҄ѭтъ онъ же рече ꙇмъ къто естъ отъ васъ ч҃къ ꙇже ꙇматъ овьчѧ едино ꙇ аште въпадетъ сѧ въ сѫботѫ въ ѣмѫ не ꙇзъметъ ли его кольми оубо лоучиі естъ ч҃къ овьчѧте тѣм же достоꙇтъ въ сѫботѫ добро творити тъгда г҃ла ч҃коу простьри рѫкѫ твоѭ ꙇ простьрѣтъ рѫкѫ ꙇ оутвръди сѧ емоу ꙇ бꙑстъ цѣла ѣко ꙇ дроугаѣ Фарисѣꙇ же ꙇшьдъше съвѣтъ створишѧ на н҄ь како и погоубѧтъ ꙇ҃с же разоумѣвъ отиде отътѫдѣ ꙇ по н҄емь ꙇдошѧ народи мноѕи ꙇ ицѣли ѩ всѧ ꙇ запрѣти ꙇмъ да не авѣ его сътворѧтъ да събѫдетъ сѧ пророкомь ꙇсаꙇемь г҃л҄ѭштемь се отрокъ мои егоже ꙇзволихъ възл҄юбл҄енꙑ мои на н҄ьже благоꙇзволи д҃ша моѣ положѫ д҃хъ мои на н҄емь ꙇ сѫдъ ѩзꙑкомъ вьзвѣститъ не прѣречетъ ни възъпиетъ не оуслꙑшитъ никⸯтоже на распѫтиꙇхъ гласа его трьсти съкроушенꙑ не приломитъ ꙇ пръта не вънемъша сѧ не оугаситъ донⸯдеже възведетъ на побѣдѫ сѫдъ ꙇ на ꙇмѧ его ѩзꙑци оупъваѭтъ Тогда привѣсѧ емоу бѣсъноуѭшть сѧ слѣпъ ꙇ нѣмъ ꙇ ицѣли і ѣко слѣпъ ꙇ глоухъ ꙇ г҃лаше ꙇ глѧдааше ꙇ дивл҄ѣахѫ сѧ вси народи г҃л҄ѭште еда сь естъ с҃нъ д҃авъ Фарисѣи же слꙑшавъше рѣшѧ сь не ꙇзгонитъ бѣсъ тъкмо о вельзѣволѣ кънѧзи бѣсъ вѣдꙑ же и҃с мꙑсли ꙇмъ ꙇ рече ꙇмъ всѣко ц҃рство раздѣл҄ь сѧ на сѧ запоустѣетъ ꙇ вьсѣкъ градъ ли домъ раздѣл҄ь сѧ на сѧ не станетъ ꙇ аште сотона сотонѫ ꙇзгонитъ на сѧ раздѣлилъ сѧ естъ како оубо ц҃рсо его ꙇ аште азъ о вельзѣволѣ ꙇзгон҄ѭ бѣсꙑ с҃нове вашѧ о комь ꙇзгонѧтъ сего рити вамъ бѫдѫтъ сѫдиѩ аште ли о д҃сѣ б҃жіи азъ ꙇзгон҄ѭ бѣсꙑ оубо пости же на васъ ц҃рсие б҃жие ли како можетъ кто вьнити въ домъ крѣпъкааго ꙇ съсѫдꙑ его расхꙑтити аште не пръвѣе съвѧжетъ крѣпъкааго ꙇ тъгда домъ его расхꙑтити ꙇже нѣстъ съ мноѭ на мѧ естъ ꙇ иже не събираетъ съ мноѭ растачаетъ Сего ради г҃л҄ѭ вамъ всѣкъ грѣхъ ꙇ власвимиѣ отъпоуститъ сѧ ч҃комъ а ѣже на д҃хъ власвимиѣ не отъпоуститъ сѧ ч҃комъ ꙇ иже колижьдо речетъ слово на с҃нъ ч҃скъ отъпоуститъ сѧ емоу а ꙇже речетъ на д҃хъ с҃тъꙇ не отъпоуститъ сѧ емоу ни вь сь вѣкъ ни въ грѧдѫштиі Ли сътворите дрѣво добро ꙇ плодъ его добръ ли сътворите дрѣво зъло ꙇ плодь его зълъ отъ плода бо дрѣво познано бѫдетъ ꙇштѧдиѣ ехиднова како можете добро творити зьли сѫште отъ ꙇзбꙑтъка бо сръдьцю оуста г҃л҄ѭтъ Добръꙇ ч҃къ отъ добрааго съкровишта ꙇзноситъ добраа ꙇ зълъꙇ ч҃къ отъ зълааго съкровишта ꙇзноситъ зълаѣ глѭ же вамъ ѣко всѣко слово праздьно еже аште рекѫтъ ч҃ци въздадѧтъ о н҄емь слово вь дьнь сѫдънъꙇ отъ словесъ бо сво҄ꙇхъ оправьдиши сѧ ꙇ словесꙑ своꙇми осѫдиши сѧ Тъгда отъвѣшташѧ етериі отъ кънижьникъ ꙇ фарисѣи г҃л҄ѭште оучител҄ю хоштемъ отъ тебе знамение видѣти Ѡнъ же отъвѣштавъ рече ꙇмъ родъ лѫкавъ ꙇ л҄юбодѣи знамениѣ ꙇштетъ ꙇ знамение не дастъ сѧ емоу тъкмо знамение ꙇонꙑ пророка ѣко бо бѣ ꙇона вь чрѣвѣ к҄итовѣ три дни три же ношти тако бѫдетъ с҃нъ ч҃скъꙇ въ с҃рдци земл҄ѧ три дни ꙇ три ношти мѫжи невьꙉитьсці въстанѫтъ на сѫдъ съ родомь симь ꙇ осѫдѧтъ ꙇ ѣко покаашѧ сѧ проповѣдиѭ ꙇониноѭ ꙇ се бол҄е ꙇонꙑ сьде ц҃рица южьскаа въстанетъ на сѫдъ съ родомь симь ꙇ осѫдѧтъ ꙇ ѣко приде отъ конць земл҄ѧ слꙑшатъ прѣмѫдрости соломон҄ѧ ꙇ се бол҄е соломона сьде Егда же нечистъꙇ д҃хъ ꙇзидетъ отъ ч҃ка прѣходитъ сквозѣ бездънаѣ мѣста ꙇштѧ покоѣ ꙇ не обрѣтаетъ тъгда речетъ възвраштѫ сѧ въ храмъ мои отьноудоуже ꙇзидъ ꙇ пришьдъ обрѧштетъ праздьнъ пометенъ ꙇ оукрашенъ тъгда ꙇдетъ ꙇ поꙇметъ съ собоѭ ж҃ ꙇнѣхъ д҃хъ л҄юштьшь себе ꙇ въшедъше живѫтъ ꙇ бѫдѫтъ послѣдьн҄ѣѣ ч҃ка того горьша пръвъꙇхъ тако бѫдетъ ꙇ родоу семоу лѫкавъноуемоу Еште емоу г҃л҄ѭштю къ народомъ се мати ꙇ братриѣ его стоѣхѫ вьнѣ ꙇскѫште г҃лати емоу рече же етеръ къ н҄емоу м҃ти твоѣ ꙇ братриѣ твоѣ вьнѣ стоѩтъ хотѧште г҃лати къ тебѣ онъ же отъвѣштавъ рече къ г҃л҄ѭштоумоу къто естъ мати моѣ ꙇ къто сѫтъ братриѣ моѣ ꙇ простьръ рѫкѫ своѭ на оученикꙑ своѩ рече се мати моѣ ꙇ братриѣ моѣ ꙇже бо аште творитъ вол҄ѭ о҃ца моего ꙇже естъ на н҃бсхъ тъ братъ мои ꙇ сестра ꙇ м҃ти естъ Въ тъжде днь ꙇшьдъ и҃с ꙇз домоу сѣдѣаше при мори ꙇ събърашѧ сѧ къ н҄емоу народи мнози ꙇ ѣко вълѣзъ въ корабь сѣде ꙇ вⸯсь народъ на помориі стоѣше ꙇ г҃ла ꙇмъ много притъчами г҃лѧ се ꙇзиде сѣѩі да сѣетъ сѣѭштюмоу ова оубо падошѧ при пѫти ꙇ придошѧ птицѧ н҃бскꙑѩ ꙇ позобашѧ ѣ дроугаѣ же падошѧ на камениіхъ ѣко не ꙇмѣшѧ земл҄ѧ многꙑ ꙇ абие прозѧбошѧ зан҄е не ꙇмѣаше глѫбинꙑ земл҄ѣ слъньцю въсиѣвъшю присвѧдѫ зане не ꙇмѣхѫ корениѣ ꙇ исъхошѧ а дроугаѣ падошѧ въ тръниі ꙇ вьзиде тръние ꙇ подави е дроугаа же падошѧ на земл҄и добрѣ ꙇ даахѫ плодꙑ ово съто ово шесть десѧтъ ово ꙉ҃ ꙇмѣѩи оуши слꙑшати да слꙑшитъ ꙇ пристѫпьше оученици его рѣшѧ емоу по чьто притъчами г҃леши ꙇмъ онъ же отъвѣштавъ рече ѣко вамъ дано естъ разоумѣти таꙇнаа ц҃рствиѣ н҃ебскааго онѣмъ же не дано естъ ꙇмѫштюмоу бо дастъ сѧ ꙇ избѫдетъ емоу а ꙇже не ꙇматъ ꙇ еже ꙇматъ вьзьметъ сѧ отъ н҄его Сего ради притъчами ꙇмъ г҃л҄ѭ ѣко видѧште не видѧтъ ꙇ слꙑшѧште не слꙑшѧтъ ни разоумѣѭтъ ꙇ събꙑваетъ сѧ ꙇмъ пророчьство ꙇсаꙇсаіино г҃л҄ѭштее слоухъмь оуслꙑшите ꙇ не ꙇмате разоумѣти зьрѧште оузьрите ꙇ не ꙇмате видѣти оутлъстѣ бо срдьце л҄юдиі сихъ ꙇ оушима тѧжько оуслꙑшашѧ ꙇ очи своі съмѣжишѧ егда къгда оузьритъ очима ꙇ оушима оуслꙑшѧтъ ꙇ сръдьцемь разоумѣѭтъ ꙇ обратѧтъ сѧ ꙇ ицѣл҄ѭ ѩ Ваши же блаженѣ очи ѣко видите ꙇ оуши ваши ѣко слꙑшите аминь г҃лѭ вамъ ѣко мнози пророци ꙇ праведьници въжделѣшѧ видѣти ѣже видите ꙇ не видѣшѧ ꙇ слꙑшати ѣже слꙑшите ꙇ не слꙑшашѧ Вꙑ же оуслꙑшите притъчѫ сѣвъшаего всѣкъ ꙇже слꙑшитъ словеса ц҃рѣ ꙇ не разоумѣваетъ приходитъ неприѣзнь ꙇ въсхꙑштаетъ сѣаное въ сръдьци его се естъ сѣаное при пѫти а сѣаное на камениі се естъ слꙑшѧі слово ꙇ абие съ радостиѭ приемл҄ѧ е не ꙇматъ же корене вь себѣ нъ врѣменъно естъ бꙑвъши же печали ꙇ гон҄ению словесе ради абье съблажн҄ѣетъ сѧ а саное въ тръниі сь естъ слꙑшѧі слово ꙇ печал҄ь свѣта сего ꙇ льсть богатьствиѣ подавл҄ѣетъ е слово ꙇ бес плода бꙑваетъ а сѣаное на добрѣ земи сь естъ слꙑшѧꙇ слово ꙇ разоумѣваѩ е ꙇ приноситъ плодꙑ ѣко подобаетъ ꙇ творитъ ово р҃ ово м҃ ово ꙉ҃ ꙇнѫ притъчѫ прѣдъложи ꙇмъ г҃лѧ оуподоби сѧ ц҃рствие н҃бское ч҃коу сѣвъшюмоу доброе сѣмѧ на селѣ своемь съпѧштемъ же ч҃комъ приде врагъ его ꙇ всѣ плѣвелъ посрѣдѣ пьшеницѧ ꙇ отиде егда же прозѧбе трѣва ꙇ плодъ сътвори тъгда ави сѧ ꙇ плѣвелъ пришедъше раби г҃ноу рѣшѧ г҃и не добро ли сѣмѧ сѣлъ еси на селѣ твоемь отъкѫдоу оубо ꙇматъ плѣвелъ онъ же рече ꙇмъ врагъ ч҃скъ се сътвори раби же рѣшѧ емоу хоштеши ли оубо да шьдъше ꙇсплѣвемъ ѩ онъ же рече ни еда въстръгаѭште плѣвелъ въстръгнете коупъно съ н҄имь ꙇ пьшеницѫ оставите коупъно расти обое до жѧтвꙑ ꙇ въ врѣмѧ жетвѣ рекѫ дѣлател҄емъ съберѣте пръвѣе плѣвелъ ꙇ съвѧжате ѩ въ снопꙑ ѣко жешти ѩ а пьшеницѫ съберѣте въ житьницѫ моѭ Ꙇнѫ притъчѫ прѣдъложи ꙇмъ г҃л҄ѧ подобьно естъ ц҃рсо н҃бское зръноу горюшьноу еже вьзьмъ ч҃къ вьсѣѣ на селѣ своемь еже мьн҄е естъ всѣхъ сѣменъ егда же въздрастетъ бол҄е естъ зел҄иі ꙇ бꙑваетъ дрѣво ѣко прити птицамъ н҃бскъꙇмъ ꙇ витати на вѣтьхъ его ꙇнѫ притъчѫ г҃ла ꙇмъ подобьно естъ ц҃рсо н҃бское кⸯвасоу ꙇже вьзьмъши жена съкрꙑ въ мѫцѣ тріи с[а]тъ доньдеже въскꙑсѣ вьса Вьсѣ си г҃ла и҃с притъчами къ народомъ ꙇ бес притъчѧ ничьтоже г҃лаше къ н҄имъ да събѫдетъ сѧ реченое пророкомь г҃л҄ѭштемь отвръзѫ въ притъчахъ оуста моѣ отъкрꙑѭ съкръвенаѣ отъ съложениѣ вьсего мира тъгда оставь народꙑ ꙇде въ домъ и҃с ꙇ пристѫпишѧ къ н҄емоу оученици его гл҄ѭште съкажи намъ притъчѫ плѣвелъ селънъꙇхъ онъ же отъвѣштавъ рече ꙇмъ въсѣавъ доброе сѣмѧ естъ с҃нъ ч҃къꙇ а село естъ всь миръ доброе же сѣмѧ естъ с҃нове ц҃рствиѣ а плѣвелъ сѫтъ с҃нове неприѣзнини а врагъ естъ вьсѣавꙑ плѣвелъ диѣволъ а жѧтва естъ коньчание вѣкоу а жѧтел҄е сѫтъ а҃ꙉли ѣко оудобь събираѭтъ плѣвелꙑ ѣко огн҄емь съжизаѭтъ тако бѫдетъ въ съконьчание вѣка сего посъл҄етъ с҃нъ чскъꙇ а҃ꙉлꙑ своѩ ꙇ съберѫтъ отъ ц҃рсиѣ его всѧ съблазнꙑ ꙇ творѧштѧѩ безаконие ꙇ въвръгѫтъ ѩ въ пешть огн҄ьноѭ тоу бѫдетъ плачь ꙇ скрьжьтъ зѫбомъ тъгда праведьниі просвьтѧтъ сѧ ѣко слънце въ ц҃рствиі о҃ца ꙇхъ ꙇмѣѩи оуши слꙑшати да слꙑшитъ Пакꙑ подобьно естъ ц҃рствие н҃ебское съкровиштю съкръвеноу на селѣ еже обрѣтъ ч҃къ съкрꙑ ꙇ отъ радости его ꙇдетъ ꙇ все елико ꙇматъ продаетъ ꙇ коупоуетъ село то Пакꙑ подобьно естъ ц҃рствие н҃ебское ч҃коу коупьцоу ꙇштѫштю добра бисъра ꙇже обрѣтъ единъ многоцѣннь бисьръ шьдъ прода все ꙇмѣние ꙇ коупи е Пакꙑ подобьно естъ ц҃рствие б҃жие неводоу въвръженоу въ море ꙇ отъ всѣкого рода събъравъшю ꙇзе егда ꙇсплъни сѧ ꙇзвлъкъше і на краи ꙇ сѣдъше ꙇзбърашѧ добрꙑѩ въ съсѫдꙑ а зълꙑѩ ꙇзвръгошѧ вънъ тако бѫдетъ въ съконьчание вѣка ꙇзидѫтъ а҃ꙉли ꙇ отълѫчѧтъ зълꙑѩ отъ срѣдꙑ праведънъꙇхъ ꙇ въвръгѫтъ ѩ вь пешть огн҄ьнѫ тоу бѫдетъ плачь ꙇ скрьжьтъ зѫбомъ г҃ла ꙇмъ ис разоумѣете ли всѣ си г҃лашѧ емоу еі г҃и и҃с же рече ꙇмъ сего ради вьсѣкъ кънижьникъ наоучь сѧ ц҃рствию н҃ебскоумоу подобьнъ естъ ч҃коу домовитоу ꙇже ꙇзноситъ отъ съкровишта своего новаѣ ꙇ ветъхаѣ Ꙇ бꙑс егда съконьча и҃с притъчѧ сиѩ прѣꙇде отътѫдѣ ꙇ пришьдъ въ отьчьствие свое оучаше ѩ на сънъмиштихъ ꙇхъ ѣко дивл҄ѣахѫ сѧ емоу ꙇ г҃лахѫ отъкѫдѣ семоу естъ прѣмѫдрость си ꙇ сила не сь ли естъ тектоновъ с҃нъ не мати ли его нарицаетъ сѧ мариѣ ꙇ братриѣ его ꙇѣковъ ꙇ осифъ ꙇ симонъ ꙇ юда ꙇ сестрꙑ его не вьси ли въ насъ сѫтъ отъкѫдоу оубо семоу всѣ си сѫтъ Ꙇ блажнѣахѫ сѧ о н҄емь и҃с же рече ꙇмъ нѣстъ пророкъ бечьстиі тъкмо въ своемь о҃тчстви ꙇ въ домоу своемь ꙇ не сътвори тоу силъ многъ за невѣрьствие ꙇхъ въ оно врѣмѧ слꙑшавъ ꙇродъ тетраархъ слоухъ х҃въ ꙇ рече отрокомъ своꙇмъ се естъ ꙇоанъ крьстител҄ь тъ въскръсе отъ мрътвъꙇхъ ꙇ сего ради силꙑ дѣѭтъ сѧ о н҄емь Ꙇродъ бо ꙇмъ ꙇоанⸯна съвѧза ꙇ въсади въ тьмьницѫ ꙇродъадꙑ ради женꙑ филипа брата своего г҃лаше бо емоу ꙇоанъ не достоꙇтъ ти ꙇмѣти ѩ ꙇ хотѧ и оубити оубоѣ сѧ народа зан҄е ѣко пророка ꙇмѣхѫ ꙇ дьни же бꙑвъшю рождьства ꙇродова плѧса дъшти ꙇродиѣдина по срѣдѣ ꙇ оугоди ꙇродоу тѣмь же клѧтвоѭ ꙇздрече еи дати егоже аште въспроситъ она же наваждена материѭ своеѭ даждь ми рече сьде на бл҄юдѣ главѫ ꙇоана крстител҄ѣ ꙇ печальнъ бꙑс ц҃рь клѧтвꙑ ради ꙇ възлежѧштиіхъ съ н҄имь повелѣ дати ꙇ посълавъ оусѣкнѫ ꙇона въ тьмьници ꙇ принесошѧ главѫ его на бл҄юдѣ ꙇ дашѧ дѣвици ꙇ несе матери своеи ꙇ пристѫпьше оученици его вьзѧшѧ тѣло его ꙇ погребошѧ е ꙇ пришьдъше възвѣстишѧ ꙇ҃сви Ꙇ слꙑшавъ и҃с отиде отътѫдѣ въ кораби въ поусто мѣсто единъ ꙇ слꙑшавъше народи по н҄емь ꙇдошѧ пѣши отъ града ꙇ ишьдъ и҃с видѣ народꙑ многꙑ ꙇ милосръдовавъ о н҄ихъ ꙇ ицѣли недѫжьнꙑѩ ꙇхъ Поздѣ же бꙑвъшю пристѫпишѧ къ н҄емоу оученици его г҃лѭште поусто естъ мѣсто ꙇ година минѫ юже отъпоусти народꙑ да шьдъше въ ближьн҄ѧѩ градьцѧ коупѧтъ брашьна себѣ и҃с же рече ꙇмъ не трѣбоуѭтъ отити дадите ꙇмъ вꙑ ѣсти они же г҃лашѧ емоу не ꙇмамъ сьде тъкмо д҃ хлѣбъ ꙇ б҃ рꙑбѣ онъ же рече принесѣте ми ѩ сѣмо ꙇ повелѣвъ народомъ вьзлешти на трѣвѣꙇ приімъ д҃ хлѣбъ ꙇ б҃ рꙑбѣ възьрѣвъ на н҃бо б҃лгви ꙇ прѣломь хлѣбꙑ дастъ оученикомъ ꙇ оученици же народомъ ꙇ ѣшѧ вⸯси ꙇ насꙑтишѧ сѧ ꙇ вьзѧшѧ ꙇзбꙑтъкꙑ оукроухъ б҃ꙇ҃ коша ꙇсплънь ѣдъшиіхъ же бѣаше мѫжь пѧть тꙑсѧшть развѣ женъ ꙇ дѣтиі Ꙇ абие оубѣди оученикꙑ вълѣсти въ корабь ꙇ варити і на ономь полоу доньдеже отъпоуститъ народꙑ Ꙇ отъпоушть народꙑ вьзиде на горѫ помолитъ сѧ поздѣ же бꙑвъшю единъ бѣ тоу корабь же бѣ по срѣдѣ морѣ вълаѩ сѧ влънами бѣ бо противьнъ вѣтръ въ четврътѫѭ же стражѫ ношти ꙇде къ н҄имъ и҃с ходѧ по морю ꙇ видѣвъше и оученици ходѧшть по морю съмѧтошѧ сѧ г҃лѭште ѣко призракъ естъ ꙇ отъ страха възъпишѧ абие же рече ꙇмъ и҃с г҃лѧ дръзаите азъ есмь не боꙇте сѧ ѡтъвѣштавъ же петръ рече емоу г҃и аште тꙑ еси повели ми прити кь тебѣ по водамъ онъ же рече приди ꙇ излѣзъ ꙇс корабл҄ѣ петръ хождааше на водахъ ꙇ приде кꙑ и҃сви видѧ же вѣтрꙑ крѣпъкꙑ оубоѣ сѧ ꙇ начьнъ оутапати възъпи г҃лѧ г҃и с҃пи мѧ абие же и҃с простьръ рѫкѫ ѩтъ ꙇ Ꙇ г҃ла емоу маловѣре по чьто сѧ оусѫмнѣ ꙇ вълѣзъшема ꙇма въ кораб҄ь прѣста вѣтръ сѫштеꙇ же въ кораби пришьдъше поклонишѧ сѧ емоу г҃лѭште въ ꙇстинѫ с҃нъ б҃жи еси ꙇ прѣѣвъше придошѧ на земл҄ѭ ꙉенисаретьскѫ ꙇ познавъше и мѫжи мѣста того посълашѧ въ вьсѫ странѫ тѫ ꙇ принесошѧ къ н҄емоу всѧ болѧштѧѩ ꙇ мол҄ѣахѫ и да тъкмо прикоснѫтъ сѧ въскрилиі ризѣ его ꙇ елико сѧ прикоснѫшѧ емь с҃пени бꙑшѧ Тъгда пристѫпишѧ къ ꙇ҃сви ꙇже бѣахѫ въ ꙇ҃лмѣ кънижьници ꙇ фарисѣи г҃л҄ѭште по чьто оученици твои прѣстѫпаѭтъ прѣдаание старьць не омꙑваѭтъ бо рѫкъ своꙇхъ егда хлѣбъ ѣдѧтъ онъ же отъвѣштавъ рече ꙇмъ по чьто вꙑ прѣстѫпаете заповѣдь б҃жиѭ за прѣдание ваше б҃ъ бо заповѣдѣ г҃л҄ѧ чьти о҃ца ꙇ м҃рь ꙇ иже зълословитъ о҃ца ли м҃рь съмрътиѭ да оумьретъ вꙑ же г҃лете ꙇже колижьдо речетъ о҃цю ли м҃ри даръ ꙇже колижьдо отъ мене пользевалъ сѧ еси ꙇже не почьтетъ о҃ца ли м҃ре своеѩ ꙇ разористе законъ б҃жіи за прѣдаание ваше лицемѣри добрѣ пророчьствова о вас ꙇсаꙇѣ г҃л҄ѧ приближаѭтъ сѧ л҄юдие сиі оустꙑ своꙇми ꙇ оустънами чьтѫтъ мѧ а сръдьце ꙇхъ далече отъстоꙇтъ отъ мене соуе же чьтѫтъ мѧ оучѧште оучениѣ заповѣди ч҃скꙑ ꙇ призъвавъ же народꙑ рече ꙇмъ Слꙑшите ꙇ разоумѣꙇте не въходѧштее въ оуста скврънитъ ч҃ка нъ ꙇсходѧштее ꙇз оустъ скврънитъ ч҃ка Тъгда пристѫпьше оученици рѣшѧ емоу вѣси ли ѣко фарисеи слꙑшавъше слово съблажнишѧ сѧ онъ же отъвѣштавъ рече всѣкъ садъ егоже насади о҃ць мои н҃ебскъꙇ ꙇскоренитъ сѧ ѡстанѣте ꙇхъ вожди сѫтъ слѣпи слѣпьцемъ слѣпъ же слѣпьца аште водитъ оба въ ѣмѫ въпадета сѧ Ѡтъвѣштавъ же петръ рече емоу съкажи намъ притъчѫ сиѭ и҃с же рече емоу едъначе ли вꙑ безд разоума есте не оу ли разоумѣваете ѣко всѣко еже въходитъ въ оуста въ чрѣво въмѣштаетъ сѧ ꙇ афредомь ꙇсходитъ а ꙇсходѧштаа ꙇз оустъ отъ сръдⸯца ꙇсходѧтъ ꙇ та скврънѧтъ ч҃ка отъ сръдца бо ꙇсходѧтъ помꙑшл҄ениѣ зълаѣ оубиіства прѣл҄юбодѣаниѣ татьбꙑ лъжесъвѣдѣниѣ власвимиѣ си сѫтъ скврънѧштаа ч҃ка а еже не оумъвенами рѫками ѣсти не скврънѧтъ ч҃ка ꙇ ишьдъ отътѫдоу и҃с отиде въ странѫ тоурьскѫ ꙇ сидоньскѫ И се жена хананѣꙇска отъ прѣдѣлъ тѣхъ шьдъши възъпи г҃лѭшти помилоуꙇ мѧ г҃и с҃ноу д҃авъ дъшти моѣ зьлѣ бѣсъноуетъ сѧ онъ же не отьвѣшта еі словесе ꙇ пристѫпьше оученици его мол҄ѣахѫ и г҃л҄ѭште отъпоусти ѭ ѣко въпиетъ въ слѣдъ насъ Онъ же отьвѣштавъ рече нѣсмь посъланъ тъкⸯмо къ овьцамъ погꙑбъшиімъ домоу ꙇ҃лева Ѡна же пришьдъши поклони сѧ емоу г҃л҄ѭшти г҃и помози ми онъ же отъвѣштавъ рече нѣстъ добро отѧти хлѣба чѧдомъ ꙇ поврѣшти пьсомъ она же рече еі г҃и ꙇбо ꙇ пси ѣдѧтъ отъ кроупиць падаѭштиіхъ отъ трепезꙑ г҃иі своꙇхъ тъгда отъвѣштавъ и҃с рече еи ѡ жено велиѣ естъ вѣра твоѣ бѫди тебѣ ѣкоже хоштеши ꙇ ицѣлѣ дъшти еѩ въ тъ часъ Ꙇ пришьдъ отътѫдѣ и҃с ꙇде при мори галилѣꙇстѣмь ꙇ въшьдъ на горѫ сѣде тоу ꙇ пристѫпишѧ къ н҄емоу народи мнози ꙇмѫште съ собоѭ хромꙑ нѣмꙑ слѣпꙑ бѣсънꙑ ꙇ инꙑ многꙑ ꙇ привѣсѧ ѩ ꙇ привръгѫ ѩ къ ногама и҃свама ꙇ ицѣли ѩ ѣко народоу дивити сѧ видѧште нѣмꙑѩ г҃л҄ѭштѧ бѣсънꙑѩ съдравꙑ ꙇ хромꙑ ходѧштѧ ꙇ слѣпꙑ видѧштѧ ꙇ славл҄ѣхѫ б҃а ꙇ҃злева ис же призъвавъ оученикꙑ своѩ рече ꙇмъ милосръдоуѭ о народѣ ѣко оуже три дⸯни присѣдѧтъ мⸯнѣ ꙇ не ꙇмѫтъ чесо ѣсти ꙇ отъпоустити ꙇхъ не хоштѫ не ѣдъшь да не како ослабѣѭтъ на пѫти ꙇ г҃лашѧ емоу оученици отъкѫдоу вьзъмемъ на поустѣ мѣстѣ хлѣбꙑ насꙑтити толико народа ꙇ г҃ла ꙇмъ и҃с колико хлѣбъ ꙇмате они же рѣшѧ ж҃ ꙇ мало рꙑбиць ꙇ повелѣ народоу възлешти на земли ꙇ приꙇмъ ж҃ хлѣбъ ꙇ рꙑбꙑ хвалѫ въздавъ прѣломи ꙇ дастъ оученикомъ своꙇмъ оученици же народомъ ꙇ ѣшѧ вси ꙇ насꙑтишѧ сѧ ꙇ вьзѧшѧ ꙇзбꙑтькꙑ оукроухъ ж҃ кошьниць ꙇсплънь ꙇ ѣдъшиіхъ бѣаше четꙑри тꙑсѧштѧ мѫжь развѣ женъ ꙇ дѣтиі ꙇ отъпоушть народꙑ Вълѣзъ въ корабь ꙇ приде въ прѣдѣлꙑ магдаланьскꙑ ꙇ пристѫпьше фарисѣи ꙇ садоук҄еі ꙇскоушаѭште и просишѧ знамениѣ съ н҃бсе показати ꙇмъ ѡнъ же отъвѣштавъ рече ꙇмъ вечеръ сѫштю г҃лете ведро чръмъноуетъ сѧ н҃бо ꙇ ютро дьнь сь зимнъ чръмъноуетъ бо сѧ дрѧселоуѩ н҃бо лице оубо н҃си оумѣете расѫжда Родъ зълꙑ прѣл҄юбодѣи знамениѣ ꙇштетъ ꙇ знамение не дастъ сѧ емоу тъкъмо знамение ꙇонѣ пророкоу ꙇ оставь ѩ отиде Ꙇ прѣшьдъше оученици на онъ полъ забꙑшѧ хлѣбꙑ вьзѧти ꙇ҃с же рече ꙇмъ вънемл҄ѣте ꙇ бл҄юдѣте сѧ отъ кваса фарисеꙇска ꙇ садоук҄еꙇска они же помꙑшл҄ѣахѫ г҃л҄ѭште како хлѣбъ не възѧхомъ разоумѣвъ же и҃с рече чьто мꙑслите вь себѣ маловѣри ѣко хлѣбъ не възѧсте ни ли разоумѣсте ни помꙑслите д҃ хлѣбъ пѧти тꙑсѧшть ꙇ колико кошьниць вьзѧсте ни ж҃ хлѣбъ четꙑремъ тꙑсѧштамъ ꙇ колико кошьниць вьзѧсте како не разоумѣете ѣко не о хлѣбѣхъ вамъ вънъмати рѣхъ храните же сѧ отъ кваса фарисеиска ꙇ садоук҄еꙇска тъгда разоумѣшѧ ѣко рече храните сѧ не от кваса хлѣбънааго нъ отъ оучениѣ фарисеиска ꙇ садоукеꙇска Пришьдъ же и҃с въ странѫ к҄есариѩ филиповꙑ въпрашааше оученикꙑ своѩ г҃лѧ кого г҃л҄ѭтъ мѧ ч҃ци сѫшта с҃на ч҃скаго ѡни же рѣшѧ емоу ови ꙇоана крстител҄ѣ ꙇни же ꙇлиѭ дроузи же ꙇеремиѭ ли единого отъ пророкъ г҃ла ꙇмъ и҃с вꙑ же кого мѧ г҃лете бꙑти отъвѣштавь же симонъ петръ рече тꙑ еси х҃ъ с҃нъ б҃а живаго ꙇ отъвѣштавъ и҃с рече емоу Блаженъ еси симоне вариона ѣко пльть ꙇ кръвь не ави тебѣ нъ о҃ць мои ꙇжь естъ на н҃бхъ Ꙇ азъ же тебѣ г҃л҄ѭ ѣко тꙑ еси петръ ꙇ на семь камене съзиждѫ цръковь моѭ ꙇ врата адова не оуделѣѭтъ еи ꙇ дамь тебѣ ключѧ ц҃рствиѣ н҃ебскааго ꙇ еже аште съвѧжеши на земли бѫдетъ съвѧзанъ на н҃ебсхъ ꙇ еже аште раздрѣшиши на земли бѫдетъ раздрѣше ботѫ бѫдетъ бо тъгда скръбь велиѣ ѣкаже нѣ бꙑла Ѡтъ начѧла всего мира доселѣ ни ꙇматъ бꙑти ꙇ аште не бишѧ прѣкратили сѧ дьне ти не оубо с҃ъпсла сѧ всѣка плъть За ꙇзбъранъꙇхъ же прѣкратѧтъ сѧ дьне ти Тъгда аште речетъ кто вамъ се сьде х҃ъ ли сьде не ꙇмѣте вѣрꙑ въстанѫтъ бо лъжиі х҃и ꙇ лъжиі пророци ꙇ дадѧтъ знамениѣ велиѣ ꙇ чюдеса ѣко прѣльстити аште естъ възможьно ꙇзбъранꙑѩ Се прѣжде рѣхъ вамъ аште же рекѫтъ вамъ се въ поустꙑн҄и естъ не ꙇдѣте се въ съкровѣхъ не ꙇмѣте вѣрꙑ коже бо млъни ꙇсходитъ отъ въстокъ ꙇ авлѣатъ сѧ до западъ тако бѫдетъ ꙇ пришьствие с҃на ч҃скаго ꙇждеже бо аште бѫдетъ троупъ тоу съберѫтъ сѧ орли абие же по кръби дьн҄иі тѣхъ слънце мръкнетъ ꙇ мсць не дастъ свѣта своего ꙇ ѕвѣздꙑ ꙇспадѫтъ съ н҃ебсе ꙇ силꙑ н҃ебскꙑѩ двигнѫтъ сѧ Ꙇ тъгда авитъ сѧ знамение с҃на ч҃скаго грѧдѫштаго на облацѣхъ н҃скъꙇхъ съ силоѭ своеѭ велиеѭ ꙇ посъл҄етъ а҃ꙉлꙑ своѩ съ гласомь велиімь трѫбьнъꙇмь ꙇ съберѫтъ ꙇзбъранꙑѩ его отъ четꙑрь вѣтръ отъ коньць н҃съ до коньць ꙇхъ Ѡтъ смоковьницѧ же наоучите сѧ притъчи егда оуже вѣѣ еѩ бѫдетъ млада ꙇ листвие прозѧбнетъ вѣсте ѣко близъ естъ жѧтва такожде ꙇ вꙑ егда оузьрите всѣ си вѣдите ѣко близъ естъ при двьрехъ аминⸯ г҃л҄ѭ вамъ ѣко не мимо ꙇдетъ родо сь дондеже всѣ си бѫдѫтъ небо ꙇ земл҄ѣ мимоꙇдетъ а словеса моѣ не мимоꙇдѫтъ а о дьни томь ꙇ о годинѣ тои никтоже не вѣстъ ни а҃ꙉли н҃ебсциі тъкъмо о҃ць единъ коже бо въ дьни ноевꙑ тако бѫдетъ ꙇ въ дьнь с҃на ч҃скаго ѣкоже бо бѣахѫ въ дьни прѣжде потопа ѣдѫште ꙇ пиѭште женѧште сѧ ꙇ посагаѭште до н҄егоже дьне вьниде ное въ ковьчегъ ꙇ не оштютишѧ доꙇдеже приде вода ꙇ вьзѧтъ всѧ тако бѫдетъ ꙇ въ пришьстие с҃на ч҃скаго тъгда два бѫдета на селѣ единъ поемл҄етъ сѧ а дроугъꙇ оставл҄ѣетъ сѧ двѣ мел҄ѭшти въ жрънⸯвахъ едина поемл҄етъ сѧ ꙇ едина оставл҄ѣетъ сѧ бьдите оубо ѣко не вѣсте въ кѫѭ годинѫ г҃ь вашь придетъ Се же вѣдите ѣко аште би вѣдѣлъ г҃нъ храма въ кѫѭ стражѫ тать придетъ бьдѣлъ оубо би ꙇ не би оставилъ подърꙑти храма своего сего ради ꙇ вꙑ бѫдѣте готови ѣко въ ньже не мните часъ с҃нъ ч҃скъꙇ придетъ Къто оубо естъ вѣрънъꙇ рабъ ꙇ мѫдрꙑ егоже поставитъ г҃ь надъ домомь своꙇмь да дастъ ꙇмъ въ врѣмѧ пиштѫ ꙇхъ блаженъ рабъ тъ егоже пришьдъ г҃ь свои обрѧштетъ тако творѧшта Аминⸯ г҃л҄ѭ вамъ ѣко надъ всѣмь ꙇмѣниемь своꙇмь поставитъ ꙇ аште ли речетъ зълъꙇ рабъ тъ въ сръдьци своемъ моудитъ мои г҃нъ прити ꙇ начьнетъ клеврѣтꙑ своѩ ѣсти же ꙇ пити съ пьѣницами придетъ г҃ь раба того въ дьнь въ н҄ьже не чаетъ ꙇ въ часъ въ н҄ьже не вѣстъ ꙇ протешетъ ꙇ полъма ꙇ чѧсть его съ упокритꙑ тꙑ положитъ тоу бѫдетъ плачь ꙇ скрьжетъ зѫбомъ Тъгда оуподоби сѧ ц҃рсие н҃ское ꙇ҃ дѣвъ ѩже примъшѩ свѣтильникꙑ своѩ ꙇзидошѧ противѫ женихоу ꙇ невѣстѣ пѧть же бѣ отъ н҄ихъ боуі ꙇ пѧть мѫдръ боуѩ бо приемъшѧ свѣтильникꙑ своѩ не вьзѧшѧ бо съ собоѭ ꙇ олѣѣ а мѫдрꙑѩ приѩшѧ ꙇ олѣі ꙇ въ съсѫдѣхъ свѣтильникꙑ своꙇми моудѧштю же женихоу въздрѣмашѧ сѧ всѧ ꙇ съпаахѫ полоу ношти же въпль бꙑс се женихъ грѧдетъ ꙇсходите въ сърѣтение его тъгда въсташѧ всѧ дѣвꙑ тꙑ ꙇ оукрасишѧ свѣтильникꙑ своѩ а боуѩ рѣшѧ мѫдръꙇмъ дадите намъ отъ олѣѣ вашего ѣко свѣтильници наши оугасаѭтъ Ѡотъвѣшташѧ же мѫдрꙑѩ г҃л҄ѭштѧ еда како не достанетъ вамъ ꙇ намъ ꙇдѣте же паче къ продаѭштиімъ ꙇ коупите себѣ ꙇдѫштамъ же ꙇмъ коупитъ приде женихъ ꙇ готовꙑѩ вьнидѫ съ н҄имь на бракъ ꙇ затворенꙑ бꙑшѧ двьри послѣдь же придошѧ прочѧѩ дѣвꙑ г҃л҄ѭштѧ г҃и г҃и отвръзи намъ онъ же отъвѣштавъ рече аминⸯ г҃лѭ вамъ не вѣдѣ васъ бьдите оубо ѣко не вѣсте дни ни часа въ н҄ьже с҃нъ ч҃скъꙇ придетъ коже бо ч҃къ отъходѧ призъва своѩ рабꙑ ꙇ прѣдастъ ꙇмъ ꙇмѣние свое Ꙇ овомоу дастъ д҃ таланⸯтъ овомоу же б҃ овомоу же а҃ кождо противѫ силѣ своеи ꙇ отиде абие шьдъ же приемъꙇ д҃ таланⸯтъ дѣла о нихъ ꙇ приобрѣте дроугѫѭ д҃ таланⸯтъ такожде ꙇже дъва приобрѣте ꙇ дроугаѣ б҃ а примъꙇ единъ шьдъ раскопа земл҄ѭ ꙇ съкрꙑ съребро г҃а своего по мнозѣхъ же врѣменехъ приде г҃ь рабъ тѣхъ ꙇ сътѧза сѧ съ н҄ими о словеси ꙇ пристѫпл҄ь примъꙇ д҃ талантъ принесе дроугѫѭ д҃ таланⸯтъ г҃лѧ г҃и д҃ таланⸯтъ ми еси прѣдалъ се дроугѫѭ д҃ таланⸯтъ приобрѣтъхъ ꙇми рече емоу г҃ь его добръꙇ рабе благъꙇ ꙇ вѣрънꙑ о малѣ бѣ вѣрьнъ надъ многꙑ тѧ поставл҄ѫ вьниди въ радость г҃и своего пристѫпль же примъꙇ б҃ таланⸯта рече г҃и б҃ таланⸯта ми еси прѣдалъ се дроугаѣ б҃ таланⸯта приобрѣтохъ ꙇма рече емоу г҃ь его добръꙇ рабе благꙑ вѣрьне о малѣ бѣ вѣрьнъ надъ многꙑ тѧ поставл҄ѫ вьниди въ радостъ г҃а своего пристѫпь же примъꙇ а҃ таланⸯтъ рече г҃и вѣдѣхъ тѧ ѣко жестокъ еси ч҃къ жьн҄ѧ ꙇдеже нѣси сѣѣлъ ꙇ събираѩ ѭдоуже не расточивъ ꙇ оубоѣвъ сѧ шьдъ съкрꙑхъ таланⸯтъ твоꙇ въ зем҄и се ꙇмаши твое отъвѣштавъ же г҃ь его рече емоу зълъꙇ рабе лѣнъꙇ вѣдѣше ѣко жьн҄ѫ ꙇдеже не сѣѣхъ ꙇ събираѭ ѭдоуже не расточихъ подобааше ти оубо въдати съребро мое тръжьникомъ ꙇ пришьдъ азъ вьзѧлъ оубо бимь свое съ лихвоѭ тъгда рече рабомъ своꙇмъ възъмѣте оубо отъ н҄его таланⸯтъ ꙇ дадите ꙇмѫштюмоу ꙇ҃ таланⸯтъ ꙇмѫштюмоу бо вьсьде дано бѫдетъ ꙇ избѫдетъ а отъ не ꙇмѫштааго ꙇ еже аште мнитъ сѧ ꙇмꙑ вьзѧто бѫдетъ отъ н҄его Ꙇ некл҄ючимаего раба въвръзѣте и въ тъмѫ кромѣшьн҄ѭ тоу бѫдетъ плачь ꙇ скрьжетъ зѫбомъ Егда же придетъ с҃нъ ч҃скъꙇ въ славѣ своеи ꙇ вси с҃ти а҃ꙉли съ н҄имь тъгда сѧдетъ на прѣстолѣ славꙑ своеѩ ꙇ съберѫтъ сѧ прѣдъ н҄имь вси ѩзꙑци ꙇ разлѫчитъ ѩ дроугъ отъ дроуга ѣкоже пастꙑрь разлѫчаетъ овьцѧ отъ козьлишть ꙇ поставитъ овьцѧ о деснѫѭ себе а козьлиштѧ о лѣвѫѭ себе тъгда речетъ ц҃рь сѫштиімъ о деснѫѭ его придѣте благословени о҃ца моего наслѣдите оуготованое вамъ ц҃рсие отъ съложениѣ всего мира възлакахъ бо сѧ ꙇ дасте ми ѣсти въждѧдахъ сѧ ꙇ напоꙇсте мѧ страннъ бѣхъ ꙇ въведосте мѧ нагъ ꙇ одѣсте мѧ болѣхъ ꙇ посѣтисте мене въ тьмьници бѣхъ ꙇ придосте къ мнѣ тъгда отъвѣштаѭтъ емоу правьдьни г҃лѭште г҃и къгда тѧ видѣхомъ лачѫшта ꙇ натроухомъ ли жѧждѫшта ꙇ напоꙇхомъ когда же тѧ видѣхомъ странна ꙇ въвѣсомъ ли нага ꙇ одѣхомъ когда же тѧ видѣхомъ болѧшта ꙇли въ тьмьници ꙇ придомъ къ тебѣ И отъвѣштавъ ц҃рь речетъ ꙇмъ аминь г҃л҄ѭ вамъ пон҄еже сътвористе единомоу отъ сихъ малъꙇхъ братъ моихъ мьньшихъ мнѣ створисте тъгда речетъ сѫштиімъ о шюѭ его ꙇдѣте отъ мене проклѧти въ огн҄ь вѣчьнъꙇ оуготованꙑ диѣволоу ꙇ а҃ꙉломъ его възлакахъ бо сѧ ꙇ не дасте ми ѣсти въждѧдахъ сѧ ꙇ не напоꙇсте мене страннь бѣхъ ꙇ не въведосте мене нагъ ꙇ не одѣсте мене въ тьмьници ꙇ не посѣтисте мене тъгда отъвѣштаѭтъ ꙇ ти г҃л҄ѭште г҃и когда тѧ видѣхомъ алⸯчѫшта ли жѧждѫшта ли странна ли нага ли больна ли въ тьмьници ꙇ не послоужихомъ тебѣ тъгда отъвѣштаетъ ꙇмъ г҃лѧ аминь г҃л҄ѭ вамъ пон҄еже не сътвористе единомоу отъ сихъ мьньшихъ ни мⸯнѣ сътвористе ꙇдѫтъ си въ мѫкѫ вѣчьнѫѭ а правьдьници въ животъ вѣчьнъꙇ Ꙇ бꙑстъ егда съконьча и҃с всѣ словеса си рече оученикомъ своꙇмъ Вѣсте ѣко по дъвою дьноу пасха бꙑваетъ ꙇ с҃нъ ч҃скъꙇ прѣдаетъ сѧ на распѧтие Тъгда събърашѧ сѧ арⸯхиереи ꙇ кънижьници ꙇ старци л҄юдьсциі на дворъ архиереовъ нарицаемаго каꙇѣфа ꙇ съвѣтъ сътворишѧ на и҃са да льстиѭ ꙇмѫтъ ꙇ ꙇ оубиѭтъ ꙇ г҃лахѫ же нъ не въ праздьникъ да не мльва бѫдетъ въ л҄юдехъ И҃су же бꙑвъшю вътаниі въ домоу симона прокаженаего пристѫпи къ н҄емоу жена ꙇмѫшти алавестръ мура драга ꙇ възлиѣ на главѫ его възлежѧшта видѣвъше же оученици его негодовашѧ г҃л҄ѭште чесо ради гꙑбѣль си можааше бо се муро продано бꙑти на мнозѣ ꙇ дано бꙑти ништиімъ разоумѣвъ же и҃с рече ꙇмъ чьто троуждаете женѫ дѣло бо добро съдѣла о мнѣ всегда бо ништѧѩ ꙇмате съ собоѭ мене же не всегда ꙇмате Възлиѣвъшиѣ бо си миро на тѣло мое на погребение мѧ сътвори аминь г҃лѭ вамъ ꙇдеже аште проповѣдано бѫдетъ е҃ваꙉлие се въ вьсемь мирѣ речетъ сѧ ꙇ еже сътвори си въ п҃ть еѩ Тъгда шьдъ единъ отъ обою на десѧте нарицаемꙑ ꙇюда ꙇскариотьскъꙇ къ архиереомъ рече чьто хоштете ми дати ꙇ азъ вамъ прѣдамь и они же поставишѧ емоу ꙉ҃ съребрьникъ ꙇ отътоли ꙇскааше подобьна врѣмене да ꙇ прѣдастъ въ пръвꙑ же дьнь опрѣснъкъ пристѫпишѧ оученици кꙑ и҃су г҃л҄ѭште къ н҄емоу къде хоштеши ꙇ оуготоваемъ ти ѣсти пасха онъ же рече ꙇдѣте въ градъ къ етероу ꙇ рьцѣте емоу оучител҄ь г҃л҄етъ врѣмѧ мое близъ естъ оу тебе сътвор҄ѫ пасхѫ съ оученикꙑ своꙇми ꙇ сътворишѧ оученици ѣкоже повелѣ ꙇмъ и҃с ꙇ оуготовашѧ пасхѫ Вечероу же бꙑвъшю възлеже съ обѣма на десѧте оученикома ꙇ ѣдѫштемъ ꙇмъ рече аминь г҃л҄ѭ вамъ ѣко единъ отъ васъ прѣдастъ мѧ ꙇ скръбѧште зѣло начѧшѧ г҃лати емоу единъ кождо ꙇхъ еда азъ есмь г҃и Ѡнъ же отъвѣштавъ рече омочиі съ мноѭ въ солило рѫкѫ тъ мѧ прѣдастъ с҃нъ же ч҃скъꙇ ꙇдетъ ѣкоже естъ псано о н҄емь горе же ч҃коу томоу ꙇмьже с҃нъ ч҃скъꙇ прѣданъ бѫдетъ добрѣе емоу би бꙑло аште сѧ би не родилъ ч҃къ тъ Ѡтъвѣштавъ же ꙇюда прѣдавъꙇ его рече еда азъ есмь равⸯви г҃ла емоу тꙑ рече дѫштемъ же ꙇмъ приімъ и҃с хлѣбъ ꙇ б҃лгвивъ прѣломи і ꙇ даѣше оученикомъ своꙇмъ ꙇ рече примѣте ѣдите се естъ тѣло мое Ꙇ примъ чашѫ ꙇ хвалѫ въздавъ дастъ ꙇмъ г҃лѧ пиіте отъ н҄еѩ вси се естъ кръвь моѣ новаего завѣта проливаемаѣ за многꙑ въ отъпоуштение грѣхомъ г҃л҄ѭ же вамъ ѣко не ꙇмамь пити отъ плода сего лозънаго до того дне егда пиѭ съ вами новъ въ ц҃рси о҃ца моего ꙇ въспѣвъше ꙇзидошѧ въ горѫ елеоньскѫѭ тъгда г҃ла ꙇмъ и҃с вси вꙑ съблазните сѧ о мнѣ въ сиѭ ношть псано бо естъ поражѫ пастꙑрѣ ꙇ разидѫтъ сѧ овьцѧ стада по въскръсновени же моемь варѣѭ вꙑ въ галилеи Ѡтъвѣштавъ же петръ рече емоу аште ꙇ вси съблазнѧтъ сѧ о тебѣ азъ николиже не съблажн҄ѫ сѧ о тебѣ рече емоу и҃с аминь г҃лѭ тебѣ ѣко въ сиѭ ношть прѣжде даже коуръ не възгласитъ три кратꙑ отъвръжеши сѧ мене г҃ла емоу петръ аште ми сѧ кл҄ючитъ ꙇ съ тобоѭ оумрѣти не отъвръгѫ сѧ тебе такожде ꙇ вси оученици рѣшѧ Тъгда приде съ н҄ими и҃с вь всь нарицаемѫѭ ꙉенⸯсимани ꙇ г҃ла оученикомъ сѧдѣте тоу донⸯдеже шьдъ помол҄ѭ сѧ тамо ꙇ поемъ петра ꙇ оба с҃на зеведеова начѧтъ скръбѣти ꙇ тѫжити тъгда г҃ла ꙇмъ и҃с прискръбъна естъ д҃ша моѣ до съмръти пожидѣте сьде ꙇ бьдите съ мноѭ ꙇ прѣшьдъ мало паде ниць молѧ сѧ ꙇ г҃лѧ о҃че мои аште възможьно естъ да мимоꙇдетъ отъ мене чаша си обаче не ѣкоже азъ хоштѫ нъ ѣкоже тꙑ ꙇ въставъ отъ молитвꙑ приде къ оученикомъ ꙇ обрѣте ѩ съпѧштѧ ꙇ г҃ла петрови тако ли не възможе единого часа побьдѣти съ мноѭ Бьдите ꙇ молите сѧ да не вьнидете въ напасть д҃хъ бо бьдръ а плъть немоштьна Пакꙑ въторицеѭ помоли сѧ г҃лѧ о҃че моі аште не можетъ чаша си мимоꙇти отъ мене аште не пьѭ еѩ бѫди вол҄ѣ твоѣ ꙇ пришьдъ пакꙑ обрѣте ѩ съпѧштѧ бѣсте бо очи ꙇмъ тѧготьнѣ ꙇ оставь ѩ пакꙑ шьдъ помоли сѧ третицеѭ тожде слово рекъ тъгда приде къ оученикомъ ꙇ г҃ла ꙇмъ съпите ꙇ прочее почиваꙇте се приближи сѧ година ꙇ с҃нъ ч҃скъꙇ прѣдаетъ сѧ въ рѫцѣ грѣшьникомъ Въстанѣте поꙇдѣмъ се приближи сѧ прѣдаѩи мѧ Ꙇ еште г҃л҄ѭштю емоу се ꙇюда единъ отъ обою на десѧте приде ꙇ съ н҄имь народъ многъ съ орѫжиі ꙇ дрⸯколⸯми отъ арⸯхиереи ꙇ старць л҄юдьскъꙇхъ прѣдаѩꙇ же і дастъ ꙇмъ знамение егоже аште лобъжѫ то естъ ꙇмѣте и ꙇ абие пристѫпл҄ь къ ꙇ҃сви рече емоу дроуже на н҄еже еси пришьлъ тогда пристѫпьше възложишѧ рѫцѣ на и҃са ꙇ ѩшѧ и Ꙇ се единъ отъ сѫштиіхъ съ ꙇ҃сомь простьръ рѫкѫ ꙇзвлѣкъ ножь свои ꙇ оудари раба арⸯхиереова ꙇ оурѣза емоу оухо тъгда г҃ла емоу и҃с възврати ножь свои въ свое мѣсто Вси бо приемъши ножь ножемь погꙑбнѫтъ ли мⸯнитъ ти сѧ ѣко не могѫ нꙑн҄ѣ оумолити о҃ца моего ꙇ приставитъ мⸯнѣ вѧште ли дъва на десѧте леꙉеона а҃ꙉлъ како же оубо събѫдѫтъ сѧ кънигꙑ ѣко тако подобааше бꙑти Въ тъ часъ рече и҃с къ народомъ ѣко на разбоꙇника ли ꙇзидосте съ орѫжиемь ꙇ дрьколⸯми ѩти мѧ по вⸯсѧ дⸯни сѣдѣхъ съ вами въ ц҃ркъве оучѧ ꙇ не ѩсте мене се же все бꙑстъ да събѫдѫтъ сѧ кън҄игꙑ пророчьскꙑѩ тъгда оученици вси оставьше и бѣжашѧ Они же по]ꙇмъше и҃са ведошѧ и къ каꙇѣфѣ арⸯхиереови ꙇдеже кънижьници ꙇ старци събърашѧ сѧ петръ же ꙇдѣаше по н҄емь ꙇздалече до двора архиереова ꙇ въшьдъ вънѫтрь сѣдѣше съ слоугами видѣти кончинѫ арⸯхиереи же ꙇ старци ꙇ съньмъ вьсь ꙇскаахѫ лъжа съвѣдѣтел҄ѣ на ꙇ҃са ѣко да оубиѭтъ ꙇ ꙇ не обрѣтѫ ꙇ многомъ лъжемъ съвѣдѣтел҄емъ пристѫпьшемъ послѣдь же пристѫпьша два съвѣдѣтел҄ѣ рѣсте сь рече могѫ разорити црⸯковь б҃жиѭ ꙇ трьми дⸯньми съзъдати ѭ ꙇ въставъ архиереи рече емоу ничесоже ли не отъвѣштаваеши чьто си на тѧ съвѣдѣтел҄ьствоуѭтъ ꙇ҃с же мльчааше ꙇ отъвѣштавъ арⸯхиереи рече емоу заклинаѭ тѧ б҃мь живъꙇмь да речеши намъ аште тꙑ еси х҃ъ с҃нъ б҃жіи г҃ла емоу и҃с тꙑ рече обаче г҃л҄ѭ вамъ отъселѣ оузьрите с҃на ч҃скааго сѣдѧшта о деснѫѭ силꙑ ꙇ грѧдѫшта на облацѣхъ н҃ебскъꙇхъ тъгда архиереі растръза ризꙑ своѩ г҃лѧ ѣко власвимиѭ рече чьто еште трѣбоуемъ съвѣдѣтел҄ь се нꙑн҄ѣ слꙑшасте власвимиѭ его чьто сѧ вамъ мьнитъ они же отъвѣштавъше рѣшѧ повиннъ естъ съмръти тъгда запл҄ьвашѧ лице го ꙇ пакости емоу дѣашѧ ови же за ланитѫ оударишѧ г҃л҄ѭште прорьци намъ х҃е къто естъ оударьꙇ тѧ Петръ же вьнѣ сѣдѣаше на дворѣ ꙇ пристѫпи къ н҄емоу едина рабꙑн҄и г҃лѭшти ꙇ тꙑ бѣ съ ꙇ҃сомь галилѣꙇскъꙇмь онъ же отъвръже сѧ прѣдъ всѣми г҃лѧ не вѣмь чьто г҃леши ꙇшьдъшю же емоу въ врата оузьрѣ и дроугаѣ ꙇ г҃ла емоу тоу ꙇ сь бѣ ч҃къ съ ꙇ҃сомь назарѣниномь ꙇ пакꙑ отъвръже сѧ съ клѧтвоѭ ѣко не знаѭ ч҃ка не по многоу же пристѫпьше стоѩштеі рѣшѧ петрови въ ꙇстинѫ ꙇ тꙑ отъ нихъ еси ꙇ бесѣда твоѣ авѣ тѧ творитъ Тъгда начѧтъ ротити сѧ ꙇ клѧти сѧ ѣко не знаѭ ч҃ка ꙇ абие коуръ възгласи ꙇ помѣнѫ петръ г҃лъ ꙇ҃свъ ꙇ рече емоу ѣко прѣжде даже коуръ не възгласитъ три кратꙑ отъвръжеши сѧ мене ꙇ ишьдъ вънъ плака сѧ горⸯко троу же бꙑвъшю съвѣтъ сътворишѧ вси арⸯхиереи ꙇ старⸯци л҄юдьсциі на ꙇ҃са ѣко оубити і ꙇ сьвѧзавъше и ведошѧ ꙇ прѣдашѧ пѫнⸯтьскоумоу пилатоу ꙇꙉемоноу Тъгда видѣ ꙇюда прѣдавъꙇ его ѣко осѫдишѧ и раскаѣвъ сѧ възврати ꙉ҃ съребрьникъ арⸯхиереомъ ꙇ старцемъ г҃лѧ съгрѣшихъ прѣдавъ крьвь неповиньнѫ они же рѣшѧ чьто естъ намъ тꙑ оузьриши ꙇ повръгъ е въ цръкьве отиде ꙇ ошьдъ възвѣси сѧ арⸯхиереꙇ же приемъше съребро рѣшѧ не достоꙇно естъ въложити его въ карⸯванѫ пон҄еже цѣна кръве естъ съвѣтъ же сътворⸯше коупишѧ ꙇмь село скѫдельниково въ погрѣбание странънъꙇмъ тѣмь же нарече сѧ село то село кръве до сего дне тъгда събꙑстъ сѧ реченое пророкомь ꙇеремиемь г҃лѭштемь ꙇ приѩшѧ ꙉ҃ съребрьникъ цѣнѫ цѣн҄енаего егоже цѣнишѧ отъ с҃новъ ꙇ҃левъ ꙇ дашѧ на селѣ скѫдельничи ѣко же съказа мнѣ г҃ь Ꙇ҃с же ста прѣдъ ꙇꙉемономь ꙇ въпроси ꙉемонъ г҃лѧ тꙑ ли еси ц҃рь ꙇюдѣꙇскъ ꙇ҃с же рече емоу тꙑ г҃леши егда на н҄ь г҃лахѫ арⸯхиереі ꙇ старци ничьсоже отъвѣштавааше тъгда г҃ла емоу пилатъ не слꙑшиши ли колико на тѧ съвѣдѣтел҄ьствоуѭтъ ꙇ не отъвѣшта емоу ни къ единомоу г҃лоу ѣко дивити сѧ ꙇꙉемоноу зѣло на всѣкъ же днь великъ обꙑчаꙇ бѣ ꙇꙉемоноу отъпоуштати народоу съвѧзън҄ѣ егоже хотѣахѫ ꙇмѣше же тъгда съвѧзьн҄ѣ нарочита нарицаемааго вараавѫ събъравъшемъ же сѧ ꙇмъ рече ꙇмъ пилатъ кого хоштете отъ обою отьпоуштѫ вамъ вараавѫ ли ꙇли ꙇ҃са нарицаемаго х҃а вѣдѣаше бо ѣко зависти ради прѣдашѧ и сѣдѧштю же емоу на сѫдишти посъла къ н҄емоу жена своѣ г҃л҄ѭшти ничьсоже тебѣ ꙇ правьдьникоу томоу много бо пострадахъ дньсь въ сънѣ его ради архиереꙇ же ꙇ старⸯци наоустишѧ народꙑ да ꙇспросѧтъ вараавѫ ꙇ и҃са погоубѧтъ Ѡтъвѣштавъ же ꙇꙉемонъ рече ꙇмъ кого хоштете отъ обою отъпоуштѫ вамъ они же рѣшѧ вараавѫ г҃ла ꙇмъ пилатъ чьто же сътвор҄ѭ ꙇ҃са нарицаемаего х҃а г҃лашѧ емоу вси да распѧтъ бѫдетъ ꙇꙉемонъ же рече ꙇмъ чьто зъло сътвори они же ꙇзлиха въпиѣхѫ г҃лѭште да распѧтъ бѫдетъ видѣвъ же пилатъ ѣко ничьсоже оуспѣетъ нъ паче мльва бꙑваетъ приꙇмъ водѫ оумꙑ рѫцѣ прѣдъ народомь г҃лѧ неповиннъ есмь отъ кръве сего правьдьника вꙑ оузьрите ꙇ отъвѣштавъше вси л҄юдие рѣшѧ кръвь его на насъ ꙇ на чѧдѣхъ нашихъ Тъгда отъпоусти ꙇмъ вараавѫ ꙇ҃са же бивъ прѣдастъ ꙇ да ꙇ распьнѫтъ Тъгда воꙇни ꙉемонови прѣꙇмъше ꙇ҃са на сѫдишти събърашѧ на нь вьсѫ спирѫ ꙇ съвлькъше и хламудоѭ чръвленоѭ одѣшѧ і ꙇ съплетъше вѣньць отъ тръниѣ възложишѧ на главѫ его ꙇ трьсть въ десницѫ его ꙇ поклоньше сѧ прѣдъ н҄имь на колѣноу рѫгаахѫ сѧ емоу г҃л҄ѭште Радоуꙇ сѧ ц҃рю ꙇюдѣꙇскъ ꙇ плинѫвъше на н҄ь приѩшѧ трьсть ꙇ биѣхѫ ꙇ по главѣ ꙇ егда порѫгашѧ сѧ емоу съвлѣшѧ съ н҄его хламудѫ ꙇ облѣшѧ і въ ризꙑ своѩꙇ ведошѧ и на распѧтие ꙇсходѧште же обрѣтѫ ч҃ка к҄уринѣꙇска ꙇменемь симона семоу задѣшѧ понести к҃рстъ его Ꙇ пришьдъше на мѣсто нарицаемое ꙉельꙉота еже естъ нарицаемо краниево мѣсто дашѧ емоу пити оцьть съ зльчиѭ размѣшьнъ ꙇ въкоушь не хотѣаше пити пропьнъше же и раздѣльше ризꙑ его меташѧ жрѣбиѩ ꙇ сѣдъше стрѣжахѫ ꙇ тоу ꙇ положишѧ връхоу главꙑ его винѫ напсанѫ сь естъ ꙇ҃с ц҃рь ꙇюдѣꙇскъ тъгда распѧшѧ съ н҄имь два разбоꙇника единого о деснѫѭ ꙇ единого о шюѭѭ Мимоходѧштеꙇ же хоул҄ѣахѫ и покꙑваѭште главами своꙇми ꙇ г҃лѭште оувⸯва разарѣѩі цръковь ꙇ трьми дьньми съзидаѩ ѭ с҃пи себе аште с҃нъ б҃жіи еси сълѣзи съ крста такожде же ꙇ архиереи рѫгаѭште сѧ съ кън҄ижьникꙑ ꙇ старци ꙇ фарисѣи г҃лаахѫ ꙇнꙑ с҃пе себе ли не можеши с҃псти аште ц҃рь ꙇ҃лвъ естъ да сълѣзетъ нꙑн҄ѣ съ к҃рста ꙇ вѣрѫ ꙇмемъ емоу оупъва на б҃а да ꙇзбавитъ і нꙑн҄ѣ аште хоштетъ емоу Рече бо ѣко б҃жіи с҃нъ есмь тожде же ꙇ разбоꙇника пропѧтаѣ съ н҄имь поношаашете емоу Ѡтъ шестꙑѩ же годинꙑ тъма бꙑс по всеи земл҄и до девѧтꙑѩ годинꙑ при девѧтѣꙇ же годинѣ възъпи и҃с гласомь велиемь г҃лѧ Ели ели лемⸯма завахⸯтани еже естъ б҃же б҃же мои въскѫѭ мѧ остави етери же отъ стоѩштихъ тоу слꙑшавъше г҃лахѫ ѣко ꙇлиѭ зоветъ ꙇ абие текъ единъ отъ н҄ихъ ꙇ приімъ гѫбѫ наплънь оцьта ꙇ възньзъ на трьсть напаѣше і ꙇ прочиі г҃лахѫ остани да видимъ аште придетъ ꙇлиѣ с҃пстъ его дроугъꙇ же приꙇмъ копие прободе емоу ребра ꙇ изиде вода ꙇ кръвь ꙇ҃с же пакꙑ възъпивъ гласомь велиемь ꙇспоусти д҃хъ ꙇ се катапетазма црковънаѣ раздъра сѧ съ вꙑшьн҄ѣго краѣ до нижьн҄ѣаго на дъвое ꙇ землѣ потрѧсе сѧ ꙇ камение распаде сѧ ꙇ гроби отвръзошѧ сѧ ꙇ многа тѣлеса почиваѭштиіхъ с҃тъꙇхъ въсташѧ ꙇ ишьдъше ꙇз гробъ по въскръсновениі его вънидошѧ въ с҃тъꙇ градъ ꙇ ѣвишѧ сѧ многомъ сътьникъ же ꙇ иже бѣахѫ съ н҄имь стрѣгѫште и҃са видѣвъше трѫсъ ꙇ бꙑвъшаа оубоѣшѧ сѧ г҃л҄ѭште въ ꙇстинѫ б҃жіи с҃нъ сь бѣ Бѣахѫ же тоу женꙑ многꙑ ꙇздалече зьрѧштѧ ѩже ꙇдѫ по ꙇ҃сѣ отъ галилеѩ слоужѧштѧ емоу вь н҄ихъ же бѣ мариѣ магъдалꙑн҄и ꙇ мариѣ ꙇѣковл҄ѣ ꙇ осиі м҃ти ꙇ м҃ти с҃новоу зеведеовоу поздѣ же бꙑвъшю приде ч҃къ богатъ отъ ариматеѩ ꙇменемь ꙇосифъ ꙇже ꙇ оучи сѧ оу ꙇ҃са сь пристѫпь къ пилатоу проси тѣла ꙇ҃сва пилатъ же повелѣ тѣло ꙇ҃сво дати ꙇ приꙇмъ тѣло ꙇосифъ обитъ е пон҄ѣвицеѭ чистоѭ ꙇ положи е въ новѣемь своемь гробѣ ꙇже ꙇсѣче въ камени ꙇ възваль камень на двьри гроба отиде Бѣ же тоу мариѣ магъдалꙑн҄и ꙇ дроугаѣ мариѣ сѣдѧшти прѣмо гробоу Въ оутрьни же днь по параскевьꙉиі събърашѧ сѧ арⸯхиереи ꙇ фарисеі къ пилатоу г҃л҄ѭште г҃и помѣнѫхомъ ѣко льстьць онъ рече еште живъ сꙑ по трьхъ дньхъ въстанѫ повели оубо оутвръдити гробъ до третиѣго дьне еда како пришьдъше оученици ноштиѭ оукрадѫтъ ꙇ ꙇ рекѫтъ л҄юдемъ въста отъ мрътвъꙇхъ ꙇ бѫдетъ послѣдьн҄ѣѣ льсть горьши пръвꙑѩ Рече же ꙇмъ пилатъ ꙇмате коустодиѭ ꙇдѣте оутвръдите ѣкоже вѣсте они же шьдъше оутвръдишѧ гробъ знаменавъше камень съ коустодиеѭ Въ вечеръ же сѫботънъꙇ свитаѭшти въ пръвѫѭ сѫботѫ приде мариѣ магъдалꙑн҄и ꙇ дроугаѣ мариѣ видѣтъ гроба ꙇ се трѫсъ бꙑстъ велиі а҃ꙉлъ бо г҃нь съшьдъ съ н҃бсе ꙇ пристѫпь отъвали камень ѡтъ двьриі гроба ꙇ сѣдѣаше на н҄емь бѣ же зракъ его ѣко млъни ꙇ одѣние его бѣло ѣко снѣгъ ѡтъ страха же его сътрѧсошѧ сѧ стрѣгѫштеі ꙇ бѣшѧ ѣко мрътви отъвѣштавъ же а҃ꙉлъ рече женама не боꙇта вꙑ сѧ вѣмь бо ѣко ꙇ҃са пропѧтаего ꙇштета нѣстъ сьде въста бо ѣкоже рече придѣта видита мѣсто ꙇдеже лежа х҃ъ ꙇ скоро шьдъши рьцѣта оученикомъ его ѣко въста отъ мрътвъꙇхъ ꙇ се варѣетъ вꙑ въ галилеи тоу і оузьрите се рѣхъ вама ꙇ ошьдъши скоро отъ гроба съ страхомь ꙇ радостиѭ велиеѭ тѣсте възвѣститъ оученикомъ егда же ꙇдѣашете възвѣститъ оученикомъ его ꙇ се и҃с сърѣте і г҃лѧ радоуꙇта сѧ онѣ же пристѫпьши ѩсте сѧ за нозѣ его ꙇ поклонисте сѧ емоу Тъгда г҃ла ꙇма и҃с не боꙇта сѧ ꙇдѣта ꙇ възвѣстита братриі моеи да ꙇдѫтъ въ галилеѭ ꙇ тоу мѧ видѧтъ ꙇдѫштема же ꙇма сь етерꙑ отъ коустодиѩ пришьдъше въ градъ възвѣстишѧ арⸯхиереомъ всѣ бꙑвъшаа ꙇ събърашѧ сѧ старци съвѣтъ же сътворьше съребро много дашѧ воꙇномъ г҃лѭште рьцѣте ѣко оученици его ноштиѭ пришьдъше оукрадошѧ і намъ съпѧштемъ ꙇ аште се оуслꙑшано бѫдетъ оу ꙇꙉемона мꙑ оутолимъ і ꙇ вꙑ бес печали сътворимъ они же приімъше съребро сътворишѧ ѣкоже наоучени бꙑшѧ ꙇ промьче сѧ слово се въ ꙇюдеꙇхъ до сего дне Единъꙇ же на десѧте оученикъ ꙇдошѧ въ галилеѭ въ горѫ ѣможе повелѣ ꙇмъ и҃с ꙇ видѣвъше и поклонишѧ сѧ емоу ови же оусѫмьнѣшѧ сѧ ꙇ пристѫпль и҃с рече ꙇмъ г҃лѧ дана ми естъ всѣка власть на н҃бсе ꙇ на земли шьдъше оубо наоучите всѧ ѩзꙑкꙑ крьстѧштѧ ѩ въ ꙇмѧ о҃ца ꙇ с҃на ꙇ с҃таго д҃ха оучѧштѧ ѩ бл҄юсти вьсѣ елико заповѣдѣхъ вамъ ꙇ се азъ съ вами есмь всѧ дни до съконьчаниѣ вѣка аминь Зачѧло е҃ваꙉлиѣ ꙇ҃с х҃ва с҃на б҃жиѣ ѣкоже естъ псано въ пророцѣхъ се азъ посъл҄ѭ а҃ꙉлъ моі прѣдь лицемь моꙇмь ꙇже оуготовитъ пѫть твоꙇ прѣдъ тобоѭ Гласъ въпиѭштаго въ поустꙑн҄и оуготоваꙇте пѫть г҃нь правꙑ творите стьзѧ его Бꙑстъ ꙇоанъ кръстѧ въ поустꙑн҄и ꙇ проповѣдаѩ крьштение покаанию въ отъпоуштение грѣхомъ Ꙇ исхождааше къ н҄емоу всѣ ꙇюдѣꙇскаѣ страна ꙇ и҃лмѣне ꙇ крьштахѫ сѧ вси въ ꙇорданьсцѣꙇ рѣцѣ отъ н҄его ꙇсповѣдаѭште грѣхꙑ своѩ бѣ же ꙇоанъ обльченъ власꙑ вельбѫжди ꙇ поѣсъ оусъмѣнъ о чрѣслѣхъ его ꙇ ѣдь акриди ꙇ медъ дивиі ꙇ проповѣдааше г҃лѧ грѧдетъ крѣпл҄еꙇ мене въ слѣдъ мене емоуже нѣсмь достоꙇнъ поклон҄ь сѧ раздрѣшити ремене сапогоу его азъ оубо крьстихъ вꙑ водоѭ а тъ крьститъ вꙑ д҃хомь с҃тьꙇмь ꙇ бꙑсть въ дьни тꙑ приде и҃с отъ назарѣта галилеꙇскааго ꙇ крьсти сѧ отъ ꙇоана въ ꙇорⸯданѣ ꙇ абие въсходѧ отъ водꙑ ꙇ видѣ разводѧшта сѧ н҃бса ꙇ д҃хъ ѣко голѫбь сьходѧшть на н҄ь ꙇ бꙑстъ гласъ съ н҃ебсе тꙑ еси с҃нъ моі възл҄юбл҄енъꙇ о тебѣ благоволихъ ꙇ абие д҃хъ ꙇзведе і въ поустꙑн҄ѭ ꙇ бѣ тоу въ поустꙑн҄и дьниі к҃ ꙇскоушаемъ сотоноѭ ꙇ бѣ съ звѣрьми ꙇ а҃ꙉли слоужаахѫ емоу по прѣданиі же ꙇоановѣ приде и҃с въ галилеѭ проповѣдаѩ е҃ваꙉлие ц҃рсиѣ б҃жиѣ г҃лѧ ѣко ꙇсплъни сѧ врѣмѧ ꙇ приближи сѧ ц҃рствие б҃жие покаите сѧ ꙇ вѣроуіте въ е҃ваꙉлие б҃жие Ходѧ же при мори галилеꙇсцѣмь видѣ симона ꙇ аньдрѣа брата того симона въметѫшта мрѣжѧ въ мор҄е бѣашете бо рꙑбар҄ѣ ꙇ рече ꙇма и҃с придѣта въ слѣдъ мене ꙇ сътвор҄ѭ вꙑ бꙑти ловьца ч҃комъ ꙇ абие оставьша мрѣжѧ по н҄емь ꙇдосте ꙇ прѣшⸯдъ мало отътѫдоу оузьрѣ ꙇѣкова зеведеова ꙇ оана братра его ꙇ та въ алⸯдиі завѧзаѭшта мрѣжѧ ꙇ абье възъва ѣ ꙇ оставьша о҃ца своего зеведѣа въ ладиі съ наꙇмьникꙑ по н҄емь ꙇдосте ꙇ вънидошѧ въ каперънаоумъ ꙇ абье въ сѫботꙑ на сънъмишти оучааше ꙇ дивл҄ѣхѫ сѧ о оучениі его бѣ бо оучѧ ѣко власть ꙇмꙑ а не акꙑ кънижьници ꙇхъ Ꙇ бѣ на сънъмишти[хъ ꙇхъ ч҃къ нечистомь д҃хомь ꙇ възъва г҃лѧ остани чьто естъ намъ ꙇ тебѣ и҃се назарѣнине пришьлъ еси погоубитъ насъ вѣмъ тѧ къто еси с҃тъꙇ б҃жіи ꙇ запрѣти емоу и҃с г҃лѧ оумльчи ꙇ изиди ꙇж н҄его ꙇ сътрѧсъ і д҃хъ нечистъꙇ ꙇ възъпивъ гласъмь велиемь ꙇ изиде ꙇж н҄его ꙇ оужасѫ сѧ вси ѣко ꙇ сътѧзаахѫ сѧ къ себѣ г҃л҄ѭште чьто оубо естъ се ꙇ чьто оучение се новое ѣко по области д҃хмъ нечистъꙇмъ велитъ ꙇ послоушаѭтъ его ꙇ изиде слоухъ его абие въ вьсѫ странѫ галилеꙇскѫ ꙇ абье ꙇшьдъше ꙇ сънъмишта придѫ въ домъ симоновъ ꙇ аньдрѣовъ съ ꙇѣковомь ꙇ иоанномь Тъшта же симонова лежааше огн҄емь жегома ꙇ абие г҃лашѧ емоу о н҄еі ꙇ пристѫпл҄ь въздвиже ѭ ꙇмъ за рѫкѫ еѩ ꙇ остави ѭ огн҄ь ꙇ слоужааше емоу поздѣ же бꙑвъши егда же захождааше слъньце приношаахѫ къ н҄емоу всѧ недѫжьнꙑѩ ꙇ бѣ вьсь градъ събъралъ сѧ къ двьремъ Ꙇ ицѣли многꙑ недѫжьнꙑѩ ꙇмѫштѧ различьнꙑ ѩзѧ ꙇ бѣсꙑ многꙑ ꙇзгъна ꙇ не оставл҄ѣаше г҃лати бѣсъ ѣко вѣдѣахѫ і ꙇ ютро пробрѣзгоу ѕѣло въставъ ꙇзиде ꙇ иде въ поусто мѣсто ꙇ тоу молитвѫ дѣаше ꙇ гънашѧ і симонъ ꙇ иже бѣахѫ съ н҄имь ꙇ обрѣтъше і г҃лашѧ емоу ѣко вси ꙇштѫтъ тебе ꙇ г҃ла ꙇмъ ꙇдѣмъ въ ближьн҄ѧѩ вси ꙇ градꙑ да ꙇ тоу проповѣмъ на се бо ꙇзидохъ ꙇ бѣ проповѣдаѩ на сънъмиштихъ ꙇхъ въ вьсеи галилеі ꙇ бѣсꙑ ꙇзгонѧ Ꙇ приде къ н҄емоу прокаженъ молѧ і ꙇ на колѣноу падаѩ ꙇ г҃ла емоу ѣко аште хоштеши можеши мѧ ꙇштистити и҃с же милосръдовавъ простьръ рѫкѫ коснѫ і ꙇ г҃ла емоу хоштѫ ꙇштісти сѧ ꙇ рекъшю емоу абие отиде проказа отъ н҄его ꙇ чистъ бꙑстъ ꙇ запрѣшть емоу абье ꙇзгъна и ꙇ г҃ла емоу бл҄юди сѧ никомоуже ничьтоже не рьци нъ шьдъ покажи сѧ архиереови ꙇ принеси за очиштение твое еже повелѣ м҄уси вь съвѣдѣтел҄ьство ꙇмъ Ѡнъ же шьдъ начѧтъ проповѣдати много ꙇ проносити слово ѣко къ томоу не можааше авѣ въ градъ вънити нъ вьнѣ въ поустѣхъ мѣстѣхъ бѣ ꙇ прихождаахѫ къ н҄емоу отъвъсѫдѣ Ꙇ вьниде пакꙑ къ н҄емоу въ каперънаоумъ по дьньхъ Ꙇ слоухъ бꙑс ѣко въ домоу естъ ꙇ абье събърашѧ сѧ мнози ѣко къ томоу не въмѣштаахѫ сѧ ни прѣдъ двьрьми ꙇ г҃лааше ꙇмъ слово Ꙇ придошѧ къ н҄емоу носѧште ослабл҄ена жилами носимъ четꙑрьми ꙇ не могѫште пристѫпити къ н҄емоу за народъ отъкрꙑшѧ покровъ ꙇдеже бѣ ꙇ прокопавъше съвѣсишѧ одръ на н҄емьже ослабл҄енъꙇ сь лежааше видѣвъ же и҃с вѣрѫ ꙇхъ г҃ла ослабл҄еноуемоу чѧдо отъпоуштаѭтъ сѧ тебѣ грѣси твои бѣахѫ же етериі отъ кънижьникъ тоу сѣдѧште ꙇ помꙑшл҄ѣѭште въ сръдьцихъ своꙇхъ чьто сь тако г҃летъ власвимиѭ къто можетъ отъпоуштати грѣхꙑ тъкъмо единъ б҃ъ ꙇ разоумѣвъ и҃с д҃хомь своꙇмь ѣко тако ти помꙑшл҄ѣѭтъ въ себѣ рече ꙇмъ чьто тако помꙑшл҄ѣете въ сръдьцихъ вашихъ чьто естъ оудобѣе решти ослабл҄еноуемоу отъпоуштаѭтъ ти сѧ грѣси ли решти въстани ꙇ възъми одръ твои ꙇ ходи нъ да вѣсте ѣко власть ꙇмать с҃нъ ч҃скꙑ ѡтьпоуштати на земи грѣхꙑ г҃ла ослабленоумоу тебѣ г҃л҄ѭ въстани възъми одръ твои ꙇ иди въ домъ твоꙇ ꙇ въста абие ꙇ възьмъ одръ ꙇзиде прѣдъ вьсѣми ѣко дивл҄ѣахѫ сѧ вси ꙇ славл҄ѣахѫ б҃а г҃л҄ѭште ѣко николиже тако видѣхомъ ꙇ изиде и҃с къ мор҄ю ꙇ вьсь народъ ꙇдѣаше къ н҄емоу ꙇ оучааше ѩ Ꙇ мимогрѧдꙑ и҃с видѣ леуꙉиѭ альфеова сѣдѧшта на мꙑтьници ꙇ г҃ла емоу по мнѣ грѧди ꙇ въставъ въ слѣдъ его ꙇде Ꙇ бꙑстъ възлежѧштю емоу въ домоу его ꙇ мнози мꙑтаре ꙇ грѣшьници възлежаахѫ съ и҃смь ꙇ съ оученикꙑ его бѣахѫ бо мнози ꙇ по н҄емь ꙇдошѧ ꙇ кънижьници ꙇ фарисѣи видѣвъше і ѣдѫшть съ мꙑтари ꙇ грѣшьникꙑ г҃лаахѫ оученикомъ его по чьто съ мꙑтари ꙇ грѣшьникꙑ ѣстъ ꙇ пьетъ Ꙇ слꙑшавъ и҃с г҃ла ꙇмъ не трѣбоуѭтъ съдравиі врачевъ нъ болѧштеі не придъ бо призъватъ правьдьникъ нъ грѣшьникъ въ покаание ꙇ бѣахѫ оученици ꙇоанови ꙇ фарисеі постѧште сѧ ꙇ придошѧ ꙇ рѣшѧ емоу по чьто оученици ꙇоанови ꙇ фарисѣꙇсци постѧтъ сѧ а твоі оученици не постѧтъ сѧ ꙇ рече ꙇмъ и҃с еда могѫтъ с҃нове брачьниі постити сѧ доньдеже съ н҄ими естъ женихъ елико врѣмѧ съ собоѭ ꙇмѫтъ жениха не ꙇмѫтъ постити сѧ придѫтъ же дьние егда отъꙇметъ сѧ отъ нихъ женихъ ꙇ тъгда постѧтъ сѧ въ тꙑ дьни никътоже приставл҄ениѣ плата не бѣл҄ена не приставл҄ѣетъ ризѣ ветъсѣ аште ли же ни възъметъ коньць отъ н҄еѩ новое отъ ветъхаего ꙇ горьши дирѣ бѫдетъ ꙇ никътоже ни въливаетъ вина нова въ мѣхꙑ вьтъхꙑ аште ли же ни просадитъ вино ново ꙇ вино пролѣетъ сѧ ꙇ мѣси погꙑбнѫтъ нъ вино новое въ мѣхꙑ новꙑ вьльѣти Ꙇ бꙑстъ мимоходѧштоу емоу въ сѫботꙑ сквѣзѣ сѣѣниѣ ꙇ начѧшѧ оученици его пѫть творити въстръгаѭште класꙑ ꙇ фарисѣі г҃лахѫ емоу виждь чьто творѧтъ въ сѫботꙑ егоже не достоꙇтъ ꙇ тъ г҃лааше ꙇмъ нѣсте ли николиже чьли чьто створи д҃адъ егда трѣбова ꙇ възлака самъ ꙇ иже бѣахѫ съ н҄имь како вьниде въ храмъ б҃жіи при ѣви[авиа]фарѣ арⸯхиереи ꙇ хлѣбꙑ прѣдъложениѣ сънѣстъ ꙇхъже не достоѣше ѣсти тъкмо ꙇереомъ Ꙇ г҃лааше ꙇмъ и҃с сѫбота ч҃ка ради бꙑстъ а не ч҃къ сѫботꙑ ради Тѣмь же г҃ь естъ с҃нъ ч҃скꙑ сѫботѣ ꙇ въниде пакꙑ въ сънъмиште Ꙇ бѣ тоу ч҃къ соухѫ рѫкѫ ꙇмꙑ ꙇ назираахѫ і аште въ сѫботѫ ꙇцѣлитъ і да на н҄ь в҃ъзглѭтъ ꙇ г҃ла ч҃коу ꙇмѫштоуемоу соухѫ рѫкѫ стани по срѣдѣ ꙇ г҃ли ꙇмъ достоꙇ ли въ сѫботꙑ добро творити ли зъло творити д҃шѫ с҃псти ли погоубити они же мльчаахѫ възърѣвъ на н҄ѧ съ гнѣвомь скръбѧ о окамен҄ениі сръдьца ꙇхъ г҃ла ч҃коу простьри рѫкѫ твоѭ ꙇ простьрѣ ꙇ оутвръди сѧ рѫка его цѣла ѣкꙑ дроугаѣ Ꙇ абье ꙇшьдъше фарисѣи съ іродиѣнꙑ съвѣтъ сътварѣахѫ на н҄ь како ꙇ бѫ погоубили ꙇ҃с же отиде съ оученикꙑ своꙇми къ мор҄ю ꙇ многъ народъ отъ галилеѩ по н҄емь ꙇдошѧ ꙇ отъ ꙇюдеѩ ꙇ отъ е҃лма ꙇ отъ ꙇдоумѣѩ ꙇ съ оного полоу ꙇордана ꙇ сѫштеі отъ тⸯоурѣ ꙇ сидона много мъножьство слꙑшавъше елико сътварѣаше придошѧ къ н҄емоу ꙇ рече оученикомъ своꙇмъ да естъ при н҄емь ладиіца народа ради да не сътѫжаѭтъ емоу мъногꙑ бо ꙇцѣли ѣко нападаахѫ емь хотѧште прикоснѫти сѧ емь елико ꙇмѣахѫ ранꙑ Ꙇ егда видѣахѫ і д҃си нечистиі припадаахѫ къ н҄емоу ꙇ въпиѣхѫ г҃л҄ѭште ѣко тꙑ еси х҃ъ с҃нъ б҃жіи ꙇ много прѣштааше ꙇмъ да авѣ творѧтъ его ѣко вѣдѣахѫ х҃а самого сѫшта Ꙇ вьзиде на горѫ ꙇ призꙑва ѩже самъ въсхотѣ ꙇ идошѧ къ н҄емоу ꙇ сътвори б҃ꙇ да бѫдѫтъ съ н҄имь ꙇ посꙑлаетъ ѩ проповѣдати ꙇ имѣти область цѣлити недѫгꙑ ꙇ изгонити бѣсꙑ ꙇ нарече ꙇмѧ симоноу петръ ꙇ ѣкова зеведеова ꙇ ианⸯна братра ꙇѣковл҄ѣ ꙇ нарече ꙇма ꙇменѣ вооанирꙉиси еже естъ с҃на громова ꙇ андрѣѫ ꙇ филипа ꙇ варⸯтоломеа ꙇ матⸯтеа мꙑтар҄ѣ ꙇ тⸯомѫ ꙇ икова алфеова ꙇ тадеа ꙇ симона кананѣа ꙇ юдѫ ꙇскариотьскааго ꙇже і прѣдастъ ꙇ придошѧ въ домъ ꙇ събърашѧ сѧ пакꙑ народи ѣко не мошти ꙇмъ ни хлѣба сънѣсти ꙇ слꙑшавъше ꙇже бѣахѫ оу н҄его ꙇзидѫ ѩти і г҃лаахѫ бо ѣко неꙇстовъ естъ ꙇ кънижьници низъшьдъше отъ ꙇ҃елма г҃лаахѫ ѣко вельзѣоулъ ꙇматъ ꙇ ѣко о кънѧзи бѣсъ ꙇзгонитъ бѣсꙑ ꙇ призъвавъ ѩ въ притъчахъ г҃лааше ꙇмъ како можетъ сотона сотонѫ ꙇзгънати ꙇ аште ц҃рсо на сѧ раздѣлитъ сѧ не можетъ стати ц҃рьство то ꙇ аште домъ на сѧ раздѣлитъ сѧ не можетъ стати домъ тъ ꙇ аште сотона самъ въста на сѧ ꙇ раздѣли сѧ не можетъ стати нъ коньчинѫ ꙇматъ никътоже не можетъ съсѫдъ крѣпъкаего въшьдъ въ домъ его расхꙑтити аште не прьвѣе крѣпъкаего съвѧжетъ ꙇ тъгда домъ его расхꙑтитъ аминⸯ г҃лѭ вамъ ѣко всѣ отъпоустѧтъ сѧ с҃номъ ч҃скомъ съгрѣшениѣ ꙇ власмиѩ елико аште власвимисаѭтъ а ꙇже аште власвимисаетъ на с҃тъꙇ д҃хъ не ꙇматъ отъпоуштениѣ въ вѣкꙑ повиннъ вьсе бꙑваетъ да видѧште видѧтъ ꙇ не оузьрѧтъ ꙇ слꙑшѧште слꙑшѧтъ ꙇ не разоумѣѭтъ егда обратѧтъ сѧ ꙇ отъпоустѧтъ сѧ ꙇмъ грѣси ꙇ г҃ла ꙇмъ не вѣсте ли притъчѧ сеѩ ꙇ како всѧ притъчѧ оумѣете сѣѩи слово сѣетъ се же сѫтъ ѣже на пѫти ꙇдеже сѣетъ сѧ слово ꙇ егда оуслꙑшитъ абие придетъ сотона ꙇ отъꙇметъ слово сѣаное въ сръдьцихъ ꙇхъ ꙇ си такожде сѫтъ ꙇже на каменихъ сѣемиі ꙇже егда слꙑшѧтъ слово абье съ радостиѭ приемл҄ѫтъ е ꙇ не ꙇмѫтъ корене вь себѣ нъ врѣменни сѫтъ по томь же бꙑвъши печали ли гон҄ению словесе ради абье съблажн҄ѣѭтъ сѧ а си сѫтъ сѣани въ тръниі слꙑшѧштеи слово ꙇ печали вѣка сего ꙇ льсть богатьствиѣ ꙇ о прочиіхъ похотиі въходѧштѧ подавл҄ѣѭтъ слово ꙇ бес плода бꙑваетъ а си сѫтъ сѣаниі на добрѣі земли ꙇже слꙑшѧтъ слово ꙇ приемл҄ѫтъ е ꙇ плодѧтъ сѧ на ꙇ г҃лааше ꙇмъ Егда приходитъ свѣтильникъ да подъ спѫдомь положенъ бѫдетъ ли подъ одромь не да ли на свѣштьникъ възложѧтъ і нѣстъ бо ничьто же таꙇно еже не авитъ сѧ ни бꙑстъ потаено нъ да придетъ въ авл҄ение ꙇже ꙇматъ оуши слꙑшати да слꙑшитъ ꙇ г҃лааше ꙇмъ Бл҄юдѣте сѧ чьто слꙑшите въ н҄ѭже мѣрѫ мѣрите намѣритъ сѧ вамъ ꙇ приложитъ сѧ вамъ слꙑшѧштеꙇмъ Ꙇже бо аште ꙇматъ дастъ сѧ емоу а ꙇжь не ꙇматъ ꙇ еже ꙇматъ отъꙇметъ сѧ отъ н҄его ꙇ г҃лааше тако естъ ц҃рсие б҃жие ѣкоже ч҃къ въмѣтаетъ сѣмѧ въ земл҄ѫ ꙇ съпитъ ꙇ въстаетъ ношть ꙇ дьнь ꙇ сѣмѧ прозѧбаетъ ꙇ растетъ ѣкоже не вѣстъ онъ вь себѣ бо земл҄ѣ плодитъ сѧ прѣжде трѣвѫ по томь же класъ по томь же пьшеницѫ въ класѣ егда же съзьрѣетъ плодъ посълетъ сръпъ настоꙇтъ жѧтва ꙇ г҃лааше Чесомоу оуподобимъ ц҃рсие б҃жие ли коеі притъчи приложимъ е ѣко гороушьнѣ зрънѣ еже егда въсѣно бѫдетъ въ земл҄ѭ мьн҄е всѣхъ естъ сѣменъ земънъꙇхъ ꙇ егда вьсѣно бѫдетъ въздрастетъ ꙇ бѫдетъ бол҄е всѣхъ зелиі ꙇ творитъ вѣтви вельѩ ѣко мошти подъ сѣниѭ его птицамъ н҃ебскъꙇмъ витати ꙇ тацѣми притъчами многами г҃лааше ꙇмъ слово ѣкоже можаахѫ слꙑшати бес притъчѧ же не г҃лааше ꙇмъ единъ же съказааше оученикомъ своꙇмъ вⸯсѣ ꙇ г҃ла ꙇмъ въ тъ дьнь вечероу бꙑвъшю прѣꙇдѣмъ на онъ полъ отъпоуштьше народъ поѩшѧ и ѣкоже бѣ въ ладиі ꙇ инꙑ же ладиѩ бѣахѫ съ н҄ими ꙇ бꙑстъ боурѣ вѣтръна велиѣ влънꙑ же въливаахѫ сѧ въ ладиѭ ѣко оуже погрѧзнѫти хотѣаше ꙇ бѣ самъ на кръмѣ на дохъторѣ съпѧ ꙇ възбоудишѧ и ꙇ г҃лаахѫ емоу оучител҄ю не родиши ли ѣко погꙑбаемъ Ꙇ въставъ запрѣти вѣтроу ꙇ рече морю мльчи ꙇ оустани ꙇ оулеже вѣтръ ꙇ бꙑстъ тишина вельѣ ꙇ рече ꙇмъ чьто тако страшиви есте како не ꙇмате вѣрꙑ ꙇ възбоѣшѧ сѧ страхомь вельемь ꙇ г҃лаахѫ дроугъ къ дроугоу къто оубо сь естъ ѣко і вѣтри ꙇ мор҄е послоушаѭтъ его ꙇ придѫ на онъ полъ мор҄ѣ въ странѫ гадаринскѫ Ꙇ излѣзъшю же емоу ꙇс корабл҄ѣ абье сърѣте и отъ гробъ ч҃къ д҃хмь нечистомь ꙇже жилиште ꙇмѣаше въ гробѣхъ ꙇ ни желѣзномь ѫжемь его никтоже не можааше его съвѧзати зан҄е емоу много кратꙑ пѫтꙑ ꙇ ѫжи желѣзнꙑ съвѧзаноу сѫштю прѣтрьзаахѫ сѧ отъ н҄его ѫжа желѣзнаа ꙇ пѫта съкроушаахѫ сѧ ꙇ никтоже его не можааше оумѫчити ꙇ вꙑнѫ дьнь ꙇ ношть въ гробѣхъ ꙇ въ горахъ бѣ въпиѩ ꙇ тлъкꙑ сѧ камениемь оузьрѣвъ же ꙇ҃са ꙇздалече тече ꙇ поклони сѧ емоу ꙇ възъпивъ гласомь вельемь г҃ла чьто мьнѣ ꙇ тебѣ і҃се с҃не б҃а вꙑшьн҄ѣего заклинаѭ тѧ б҃мь не мѫчи мене г҃лааше бо емоу ꙇзиди д҃ше нечистъꙇ отъ ч҃ка ꙇ въпрашааше и како ти естъ ꙇмѧ ꙇ г҃ла емоу леꙉеонъ мьнѣ ꙇмѧ естъ ѣко мнози есмъ ꙇ мол҄ѣаше і много да не посъл҄етъ ꙇхъ кромѣ странꙑ бѣ же тоу стадо свино пасомо велье при горѣ ꙇ молишѧ і вси бѣси г҃л҄ѭште посъл҄и нꙑ вь свиньѩ да вь н҄ѧ вьнидемъ ꙇ абье повелѣ ꙇмъ и҃с ꙇ ишьдъше доуси нечистиі вънидошѧ въ свиниѩ ꙇ оустръми сѧ стадо по брѣгоу въ мор҄е бѣ же ꙇхъ ѣко дьвѣ тꙑсѧшти ꙇ оутапаахѫ въ мор҄и ꙇ пасѫштеи свиниѩ бѣжашѧ ꙇ възвѣстишѧ въ градѣ ꙇ на селѣхъ ꙇ придѫ видѣтъ бꙑвъшааго ꙇ придѫшѧ къ і҃сви ꙇ видѣшѧ бѣсъновавъшааго сѧ сѣдѧшта обльчена ꙇ съмꙑслѧшта ꙇмѣвъшааго леꙉеонъ ꙇ оубоѣшѧ сѧ ꙇ повѣдѣшѧ ꙇмъ видѣвъшеи како бꙑс бѣсъноумоу ꙇ о свиниѣхъ ꙇ начѧшѧ молити і отити отъ прѣдѣлъ ꙇхъ Ꙇ въходѧштоу емоу въ ладиіцѫ мол҄ѣаше і бѣсъновавъꙇ сѧ да би съ н҄имь бꙑлъ ꙇ҃с же не дастъ емоу нъ г҃ла емоу ꙇди въ домъ твои къ твоꙇмъ ꙇ възвѣсти ꙇмъ елико ти г҃ь сътвори ꙇ помилова тѧ ꙇ иде ꙇ начѧтъ проповѣдовати въ декаполи елико сътвори емоу и҃с ꙇ вси дивл҄ѣахѫ сѧ Ꙇ прѣѣвъшоумоу въ кораби пакꙑ на онъ полъ събъра сѧ народъ многъ о н҄емь ꙇ бѣ при мори Ꙇ се приде единъ отъ арⸯхисунагога ꙇменемь ꙇаіръ ꙇ видѣвъ ꙇ паде на ногоу его ꙇ мол҄ѣаше и много г҃лѧ ѣко дъшти моѣ на коньчинѣ естъ да пришьдъ възложиши на н҄ѭ рѫцѣ да с҃пена бѫдетъ ꙇ оживетъ ꙇ иде съ н҄имь ꙇ по н҄емь ꙇдѣаше народъ многъ ꙇ оугнѣтаахѫ и Ꙇ се жена етера сѫшти въ точениі кръве лѣт б҃ꙇ ꙇ много пострадавъши отъ многъ врачевъ ꙇ иждивъши вьсе свое ꙇ ни единоѩ пользѧ обрѣтъши нъ паче въ горе пришьдъши слꙑшавъши о ꙇ҃сѣ пришьдъши въ народѣ съ зади прикоснѫ сѧ ризѣ его г҃лааше бо ѣко аште прикоснѫ сѧ понѣ ризѣ его с҃пена бѫдѫ ꙇ абье ꙇсѧкнѫ ꙇсточьникъ кръве еѩ ꙇ разоумѣ тѣломь ѣко ꙇцѣлѣетъ отъ ранꙑ ꙇ абье и҃с оштюшть вь себѣ силѫ ꙇшьдъшѫ отъ н҄его обрашть сѧ въ народѣ г҃лааше къто прикоснѫ сѧ ризъ моꙇхъ ꙇ г҃лашѧ емоу оученици его видѧ народъ оугнѣтаѭшть тѧ ꙇ г҃леши къто сѧ прикоснѫ мнⸯѣ ꙇ озирааше сѧ видѣти сътворьшѫѭ се жена же оубоѣвъши сѧ ꙇ трепештѫшти вѣдѫшти еже бꙑстъ еі приде ꙇ припаде къ н҄емоу ꙇ рече емоу вьсѫ ꙇстинѫ ꙇ҃с же рече еі дъшти вѣра твоѣ с҃пе тѧ ꙇди съ миромь ꙇ бѫди цѣла отъ ранꙑ твоеѩ Еште г҃л҄ѭштю емоу придошѧ отъ арⸯхисунагога г҃лѭште ѣко дъшти твоѣ оумрѣтъ чьто движеши оучител҄ѣ ꙇ҃с же слꙑшавъ слово г҃лемое г҃ла архисунагогови не боꙇ сѧ тъкмо вѣроуі ꙇ не остави ꙇти по себѣ ни единого же тъкъмоу петра ꙇ ѣкова ꙇ оанна братра ꙇѣковл҄ѣ ꙇ приде въ домъ арⸯхисунагоговъ ꙇ видѣ мльвѫ ꙇ плачѫштѧ сѧ ꙇ кличѫштѧ много ꙇ въшедъ г҃ла ꙇмъ чьто мльвите ꙇ плачете сѧ отроковица нѣстъ оумръла нъ съпитъ ꙇ рѫгаахѫ сѧ емоу онъ же ꙇзгьнавъ вьсѧ поѩтъ о҃ца отроковици ꙇ м҃рь ꙇ иже бѣшѧ съ н҄имь ꙇ вьниде ꙇдеже бѣ отрочѧ лежѧ ꙇ имъ за рѫкѫ отроковицѫ г҃ла еі тⸯалитакоумъ еже естъ съказаемо дѣвице тебѣ г҃л҄ѭ въстани ꙇ абье въста дѣвица ꙇ хождааше бѣ бо лѣтома ꙇ҃б ꙇ оужаснѫшѧ сѧ оужасомь вельемь ꙇ запрѣти ꙇмъ много да никътоже не оувѣстъ сего ꙇ рече дадите еи ѣсти Ꙇ ишьдъ отътѫдѣ ꙇ приде въ о҃чство свое ꙇ по н҄емь ꙇдошѧ оученици его ꙇ бꙑвъши сѫботѣ начѧтъ на сънъмишти оучити ꙇ мнози слꙑшавъше дивл҄ѣахѫ сѧ о оучениі его г҃лѭште отъкѫдѣ се естъ семоу ꙇ чьто прѣмѫдрость данаа емоу ꙇ силꙑ такꙑ рѫкама его бꙑваѭтъ не сь ли естъ текⸯтонъ с҃нъ мариінъ ꙇ братръ же ꙇѣковоу ꙇ осиі ꙇ июдѣ ꙇ симоноу не ꙇ ли сестрꙑ его сѫтъ сьде въ насъ ꙇ съблажн҄ѣхѫ сѧ о н҄емь глааше же ꙇмъ и҃с ѣко нѣстъ пророкъ бештьсти тъкъмо въ своемь отьчьствиі ꙇ въ рождениі ꙇ въ домоу своемоу ꙇ не можааше тоу ни единоѩ же силꙑ сътворити тъкъмо на мало недѫжьникъ възложи рѫцѣ ꙇ ицѣли ꙇ диви сѧ за невѣрьствие ꙇхъ ꙇ обьхождааше градьцѧ оучѧ ꙇ призъвавъ оба на десѧте ꙇ начѧтъ сълати дъва нъ дъва ꙇ даѣаше ꙇмъ власть на доусѣхъ нечистъꙇхъ ꙇ запрѣти ꙇмъ да ничесоже не вьземл҄ѭтъ на пѫть тъкъмо жьзлъ единъ ни пⸯирꙑ ни хлѣба ни при поѣсѣ мѣди н обоувени въ сандалиѩ ꙇ не облачити сѧ въ дьвѣ ризѣ Ꙇ г҃лааше ꙇмъ ꙇжде же колижьдо вьнидете въ домъ тоу прѣбꙑваꙇте доꙇдеже ꙇзидете отътѫдѣ ꙇ елико аште не приемл҄ѭтъ васъ ни послоушаѭтъ васъ ꙇсходѧште отътѫдоу отътрѧсѣте прахъ ꙇже естъ подъ ногами вашими въ съвѣдѣтельство ꙇмъ амин г҃л҄ѭ вамъ отърадьнѣе бѫдетъ содомомъ ли гомор҄ѣнемъ въ дьнь сѫдънъꙇ неже градоу томоу ꙇ ишьдъше проповѣдаахѫ да покаѭтъ сѧ ꙇ бѣсꙑ многꙑ ꙇзган҄ѣахѫ ꙇ мазаахѫ олѣомь многꙑ недѫжьнꙑѩ ꙇ ицѣл҄ѣахѫ ꙇ оуслꙑша ц҃рь ꙇродъ слоухъ ꙇ҃свъ авѣ бо бꙑстъ ꙇмѧ его ꙇ г҃лааше ѣко ꙇоанъ крьстѧі въста отъ мрътвъꙇхъ ꙇ сего ради силꙑ дѣѭтъ сѧ о н҄емь ꙇни же г҃лаахѫ ѣко ꙇлиѣ естъ ꙇни же г҃лаахѫ ѣко пророкъ естъ ѣко единъ отъ пророкъ слꙑшавъ же ꙇродъ рече ѣко егоже азъ оусѣкнѫхъ ꙇоанна сь естъ тъ въста отъ мрътвъꙇхъ Тъ бо ꙇродъ посълавъ ѩтъ ꙇоана ꙇ съвѧза і въ тьмьници ꙇродиѣдꙑ ради женꙑ филипа братра своего ѣко ожени сѧ еѭ глааше бо ꙇоанъ ꙇродови ѣко не достоꙇтъ тебѣ ꙇмѣти женꙑ филипа брата своего ꙇродиѣ же гнѣвааше сѧ на н҄ь ꙇ хотѣаше і оубити ꙇ не можааше ꙇродъ бо боѣше сѧ ꙇоана вѣдꙑ мѫжа правьдъна ꙇ с҃та ꙇ хран҄ѣаше і ꙇ послоушаѩ его мъного творѣаше ꙇ въ сласть его слоушааше ꙇ приключьшю сѧ дьни потрѣбъноу егда ꙇродъ рождьствоу своемоу вечерѫ твор҄ѣаше кънѧземъ своꙇмъ ꙇ тꙑсѫштьникомъ ꙇ старѣꙇшинамъ галилѣꙇскамъ ꙇ въшьдъши дъштери еѩ ꙇродиѣдѣ ꙇ плѧсавъши ꙇ оугождьши ꙇродови ꙇ възлежѧштіимъ съ н҄имь рече ц҃рь дѣвици емоуже аште хоштеши дамь ти ꙇ клѧтъ сѧ еі ѣко егоже аште просиши дамь ти до полъ ц҃рсиѣ моего она же ꙇшьдъши рече къ м҃ри своеі чесо прошѫ она же рече главꙑ ꙇоана крьстител҄ѣ ꙇ въшьдъши абье съ тъштаниемь къ ц҃рю проси г҃лѭшти хоштѫ да ми даси оусѣченѫ на бл҄юдѣ главѫ ꙇоана крьстител҄ѣ ꙇ прискръбьнъ бꙑстъ ц҃рь за клѧтвꙑ ꙇ възлежѧштихъ съ н҄имь не въсхотѣ отърешти сѧ еі ꙇ абье посълавъ ц҃рь воꙇна повелѣ принести главѫ его онъ же шьдъ оусѣкнѫ і въ тьмьници ꙇ принесе главѫ его на бл҄юдѣ ꙇ дастъ дѣвици ꙇ дѣвица дастъ ѭ м҃ри своеі ꙇ слꙑшавъше оученици его придошѧ ꙇ вьзѧшѧ троупъ его ꙇ положишѧ і въ гробѣ ꙇ събърашѧ сѧ а҃поли къ і҃су ꙇ възвѣстишѧ емоу всѣ елико сътворишѧ ꙇ елико наоучишѧ ꙇ рече ꙇмъ придѣте вꙑ сами въ мѣсто едини ꙇ почиіте мало бѣахѫ бо приходѧштеі ꙇ оходѧштеи мнози ꙇ не бѣ ꙇмъ коли понѣ ѣсти ꙇ идошѧ въ поусто мѣсто корабл҄емь едини ꙇ видѣшѧ ѩ ѣдѫштѧ ꙇ познашѧ ѩ мнози ꙇ пѣши отъ всѣхъ градъ тѣшѧ тамо ꙇ варишѧ ѩ ꙇ ишьдъ и҃с видѣ народъ многъ ꙇ мили емоу бꙑшѧ зан҄е бѣахѫ ѣко овьцѧ не ꙇмѫштѧ пастоуха Ꙇ начѧтъ оучити ѩ много ꙇ минѫвъшю часоу пристѫпьше къ н҄емоу оученици его г҃лашѧ ѣко поусто естъ мѣсто ꙇ оуже година минѫ отъпоусти ѩ да шьдъше въ окръстън҄иіхъ селѣхъ ꙇ вьсехъ коупѧтъ себѣ хлѣбꙑ не ꙇмѫтъ бо чьсо ѣсти онъ же отъвѣштавъ рече ꙇмъ дадите ꙇмъ вꙑ ѣсти ꙇ г҃лашѧ емоу да шьдъше коупимъ дьвѣма сътома пѣнѧзь хлѣбꙑ ꙇ дамъ ꙇмъ ѣсти Ѡнъ же г҃ла ꙇмъ колико ꙇмате хлѣбъ ꙇдѣте [да]дите ꙇ оувѣдѣвъше г҃лашѧ д҃ хлѣбъ ꙇ б҃ рꙑбѣ ꙇ повелѣ ꙇмъ посадити ѩ всѧ на сподꙑ на сподꙑ на трѣвѣ зеленѣ ꙇ възлегошѧ на лѣхꙑ на лѣхꙑ по сътоу ꙇ пѧти десѧтъ ꙇ приімъ д҃ хлѣбъ ꙇ б҃ рꙑбѣ ꙇ възьрѣвъ на н҃бо б҃гви ꙇ прѣломи хлѣбꙑ ꙇ даѣше оученикомъ своꙇмъ да полагаѭтъ прѣдъ н҄ими ꙇ обѣ рибѣ раздѣли всѣмъ ꙇ ѣшѧ вси ꙇ насꙑтишѧ сѧ ꙇ вьзѧшѧ оукроухъ б҃ꙇ коша ꙇсплънь ꙇ отъ рꙑбоу ѣдъшиіхъ же бѣ хлѣбꙑ пѧть тꙑсѫшть мѫжь Ꙇ абье оубѣди оученикꙑ своѩ вьнити въ корабл҄ь ꙇ варити і на ономь полоу къ видъсаꙇдѣ доньдеже самъ отъпоуститъ народꙑ ꙇ отърекъ сѧ ꙇмъ ꙇде въ горѫ помолитъ сѧ Ꙇ вечеръ бꙑвъшю бѣ бо корабл҄ь по срѣдѣ мор҄ѣ а сь единъ на земл҄и ꙇ видѣвъ ѩ страждѫштѩ въ гребениі бѣ бо вѣтръ противьнъ ꙇмъ ꙇ при четврътѣі стражи ноштьнѣи ꙇ приде къ н҄имъ по мор҄ю ходѧ ꙇ хотѣ минѫти ѩ они же видѣвъше і по мор҄ю ходѧшть непьштевашѧ призракъ бꙑти ꙇ възъвашѧ вси бо видѣвъше і ꙇ вьзмѧтошѧ сѧ онъ же абье г҃ла съ н҄ими ꙇ рече ꙇмъ Дръзаꙇте азъ есмь не боꙇте сѧ ꙇ въниде къ н҄имъ въ корабл҄ь ꙇ оулеже вѣтръ ꙇ ѕѣло ꙇзлиха дивл҄ѣахѫ сѧ ꙇ оужасаахѫ сѧ не разоумѣшѧ бо о хлѣбѣхъ нъ бѣ сръдьце ꙇхъ окамен҄ено ꙇ приѣхавъше придошѧ въ земл҄ѭ ꙉенисаретьскѫ ꙇ присташѧ ꙇшⸯдъшемъ же ꙇмъ ꙇс корабл҄ѣ абье познашѧ и ꙇ прѣтѣшѧ вьсѫ странѫ тѫ ꙇ начѧсѧ приносити на одрѣхъ болѧштѧѩ ꙇдеже слꙑшаахѫ и ѣко тоу естъ ꙇ ѣможе колижьдо въхождааше въ вьси ли въ градꙑ ли вь села на распѫтиіхъ полагаахѫ недѫжьнꙑѩ ꙇ мол҄ѣахѫ и да понѣ вьскрили ризꙑ его прикоснѫтъ сѧ ꙇ елико аште прикасаахѫ сѧ емь с҃пени бꙑваахѫ Ꙇ събърашѧ сѧ къ н҄емоу фарисѣи ꙇ етериі отъ кънижьникъ пришьдъше отъ е҃лма ꙇ видѣшѧ етериі отъ оученикъ его нечистама рѫкама сирѣчь не омъвенама ѣдѫштѧ хлѣбꙑ зазьрѣахѫ фарисѣи бо ꙇ вси ꙇюдѣи аште не оумꙑваѭтъ рѫкоу тьрѫште не ѣдѧтъ дръжѧште прѣдаание старⸯць ꙇ отъ кѫпѣли аште не покѫпл҄ѫтъ сѧ не ѣдѧтъ ꙇ ина многа сѫтъ ѣже приѩшѧ дръжати крьштениѣ стьклѣницамъ ꙇ чьваномъ ꙇ котъломъ ꙇ одромъ По томь же въпрашаахѫ і Фарисѣи ꙇ кънижьници по чьто не ходѧтъ оученици твоі по прѣдаанию старьць нъ не оумъвенама рѫкама ѣдѧтъ хлѣбъ онъ же отъвѣштавъ рече ꙇмъ въ правъдѫ добрѣ рече ꙇсаіѣ о васъ лицемѣри ѣкоже естъ псано сиі л҄юдие оустънами чьтѫтъ мѧ а сръдьце ꙇхъ далече отъстоꙇтъ отъ мене въсоуе же чьтѫтъ мѧ оучѧште оучениѣ заповѣдиі ч҃чскъ оставъше бо заповѣдь б҃жьѭ дръжите прѣдааниѣ ч҃ска крьштениѣ кръчагомъ ꙇ стьклѣницамъ ꙇ ина подобьна таковаѣ творите многа ꙇ г҃лашѧ ꙇмъ добрѣ отъмѣтаете сѧ заповѣди б҃жиѩ да прѣдаание ваше събл҄юдете муси бо рече чьти о҃ца твоего ꙇ м҃рь твоѭ ꙇ иже зьлословитъ о҃ца ли м҃рь съмрътиѭ да оумьретъ вꙑ же г҃лете аште речетъ ч҃къ о҃цю ли м҃ри корⸯванъ еже естъ даръ ꙇ еже аште отъ мене пользевалъ еси ꙇ къ томоу не оставл҄ѣете его ничьсоже сътворити о҃цю своемоу ли м҃ри своеи прѣстѫпаѭште слово б҃жье прѣдааниемь вашимь еже прѣдасте ꙇ подобьна такова многа творите ꙇ призъвавъ вьсь народъ г҃лааше ꙇмъ послоушаꙇте мене вси ꙇ разоумѣваꙇте ничьтоже нѣстъ еже вьнѣѭдоу ч҃ка въходѧ въ н҄ь не можетъ оскврънити нъ ꙇсходѧштаа сѫтъ скврънѧшта ч҃ка аште къто ꙇматъ оуши слꙑшати да слꙑшитъ Ꙇ егда вьниде и҃с въ домъ отъ народа въпрашаахѫ і оученици его о притъчи ꙇ г҃ла ꙇмъ тако ли вꙑ неразоумьливи есте не разоумѣете ли ѣко всѣко еже ꙇзвьноу въходитъ въ ч҃ка не можетъ его оскврънити ѣко не въходитъ емоу въ сръдьце нъ въ чрѣво ꙇ сквозѣ афредонъ ꙇсходитъ ꙇстрѣбл҄ѣѩ вьсѣ брашьна г҃лааше же ѣко ꙇсходѧштее отъ ч҃ка то скврънитъ ч҃ка ꙇз ѫтрьѫдоу бо отъ сръдьца ч҃чска помꙑшл҄ениѣ зълаѣ ꙇсходѧтъ прѣл҄юбодѣаньѣ л҄юбодѣанье оубиіства татьбꙑ обидꙑ лѫкавьства льсть стоудодѣанье око лѫкаво хоул҄ение гръдꙑни безоумье вьсѣ си зълаѣ ꙇзѫтриі ꙇсходѧтъ ꙇ скврънѧтъ ч҃ка ꙇже ꙇматъ оуши слꙑшати да слꙑшитъ Ꙇ отътоудоу въставъ ꙇде въ прѣдѣлꙑ тⸯоур҄ьскꙑ ꙇ сидоньскꙑ ꙇ вьшьдъ въ домъ не хотѣаше да би къто чюлъ ꙇ не може оутаꙇти сѧ Слꙑшавъши бо жена о н҄емь еѩже дъшти ꙇмѣаше д҃хъ нечистъ пришьдъши припаде къ ногама его жена же бѣ поганꙑн҄и сурофуник҄ис҄санꙑн҄и родомь ꙇ мол҄ѣаше и да ꙇжденетъ бѣсъ ꙇз дъштере еѩ и҃с же рече еи остани да прьвѣе насꙑтѧтъ сѧ чѧда нѣстъ бо добро отѧти хлѣба чѧдомъ ꙇ пьсомъ поврѣшти она же отъвѣштавъши рече емоу еи г҃и ꙇбо пси подъ трепезоѭ ѣдѧтъ отъ кроупиць дѣтьскъ ꙇ рече еи за слово се ꙇди ꙇзиде бѣсъ ꙇз дъштере твоеѩ ꙇ шьдъши домови обрѣте отроковицѫ лежѧштѫ на одрѣ ꙇ бѣсъ ꙇшьдъшь ꙇ пакꙑ ꙇшьдъ и҃с отъ прѣдѣлъ тⸯурⸯскъ ꙇ сидоньскъ приде въ море галилеꙇское междю прѣдѣлꙑ декапельскꙑ ꙇ приведошѧ къ н҄емоу глоухъ гѫгънивъ ꙇ мол҄ѣахѫ і да възложитъ на н҄ь рѫкѫ ꙇ поꙇмъ і единъ отъ народа въложи прьстꙑ своѩ въ оуши его ꙇ плинѫвъ коснѫ и въ ѩзꙑкъ ꙇ възьрѣвъ на н҃бо въздъхнѫвъ ꙇ г҃ла емоу ефⸯфата еже естъ развръзи сѧ ꙇ абье развръзосте сѧ слоуха его ꙇ раздрѣши сѧ ѫза ѩзꙑка его ꙇ г҃лааше чисто ꙇ запрѣти ꙇмъ да никомоуже не повѣдѧтъ еликоже ꙇмъ тъ запрѣштааше они паче ꙇзлиха проповѣдаахѫ ꙇ прѣꙇзлиха дивл҄ѣахѫ сѧ г҃л҄ѭште добрѣ вьсе творитъ ꙇ глоухꙑѩ творитъ слꙑшати ꙇ нѣмꙑѩ г҃лати Въ тꙑ дьни пакꙑ многоу народоу сѫштю ꙇ не ꙇмѫштемъ чесо ѣсти призъвавъ и҃с оученикꙑ своѩ г҃ла ꙇмъ милъ ми естъ народъ сь ѣко оуже три дьни присѣдѧтъ мнѣ ꙇ не ꙇмѫтъ чесо ѣсти ꙇ аште отъпоуштѫ ѩ не ѣдъшѧ въ домꙑ своѩ ослабѣѭтъ на пѫти дроузиі бо отъ н҄ихь ꙇздалече сѫтъ пришьли ꙇ отьвѣшташѧ емоу оученици его отъкѫдоу можетъ къто сиѩ насꙑтити хлѣба на поустꙑн҄и ꙇ въпроси ѩ колико ꙇмате хлѣбъ они же рѣшѧ ж҃ ꙇ повелѣ народоу вьзлешти на земл҄и ꙇ приімъ седмь тѫ хлѣбъ хвалѫ въздавъ прѣломи ꙇ даѣше оученикомъ своꙇмъ да прѣдьполагаѭтъ ꙇ положишѧ прѣдъ народомь ꙇ имѣахѫ рꙑбиць мало ꙇ тꙑ б҃гвивъ рече прѣдъложите ꙇ тꙑ ѣшѧ же ꙇ насꙑтишѧ сѧ ꙇ вьзѧшѧ ꙇзбꙑтъкꙑ оукроухъ седмь кошьниць бѣ же ѣдъшиіхъ ѣко четꙑри тꙑсѫштѧ ꙇ отъпоусти ѩ ꙇ абье вьлѣзъ въ корабь съ оученикꙑ своꙇми приде въ странꙑ дальманоуфаньскꙑ ꙇ изидѫ фарисѣи ꙇ начѧшѧ сътѧзати сѧ съ н҄имь ꙇскѫште отъ н҄его знаменьѣ сь н҃се ꙇскоушаѭште и ꙇ въздъхнѫвъ д҃хомь своꙇмь г҃ла чьто родо сь знаменьѣ ꙇштетъ аминⸯ г҃л҄ѭ вамъ аште дастъ сѧ родоу семоу знамение ꙇ оставь ѩ вълѣзъ пакꙑ въ корабл҄ь ꙇде на онъ полъ ꙇ забꙑшѧ вьзѧти хлѣбꙑ ꙇ развѣ единого хлѣба не ꙇмѣахѫ съ собоѭ въ кораби ꙇ прѣштааше ꙇмъ г҃лѧ видите бл҄юдѣте сѧ отъ кⸯваса фарисѣꙇска ꙇ отъ кⸯваса ꙇродова ꙇ помꙑшл҄ѣахѫ дроугъ къ дроугоу г҃лѭште ѣко хлѣбъ не ꙇмамъ чьто помꙑшл҄ѣате ѣко хлѣбъ не ꙇмате не оу ли чюете ни разоумѣете окамен҄ено ли ꙇмате сръдьце ваше очи ꙇмѫште не видите ꙇ оуши ꙇмѫште не слꙑшите ꙇ не помьните ли егда пѧть хлѣбъ прѣломихъ вь пѧть тꙑсѫшть ꙇ колико кошь оукроухъ вьзѧсте г҃лашѧ емоу б҃ꙇ ꙇ егда седмиѩ въ четꙑри тꙑсѫштѧ колико кошьниць ꙇсплън҄еньѣ оукроухъ вьзѧсте они же рѣшѧ ж҃ ꙇ г҃ла ꙇмъ не оу ли разоумѣете Ꙇ приде въ видьсаꙇдѫ ꙇ приведошѧ къ н҄емоу слѣпа ꙇ мол҄ѣахѫ і да і коснетъ ꙇ имъ за рѫкѫ слѣпаего ꙇ изведе и вънъ ꙇз вьси ꙇ плинѫ на очи его възложи рѫцѣ на н҄ь въпрашааше и аште чьто видитъ ꙇ възьрѣвъ г҃лааше виждѫ ч҃кꙑ ѣко д виждѫ ходѧштѧ по томь же пакꙑ възложи рѫцѣ на очи его ꙇ сътвори і прозьрѣти ꙇ оутвори сѧ ꙇ оузьрѣ всѧ свѣтъло ꙇ посъла і въ домъ его г҃лѧ ни въ вьсь вьниди ни повѣждь никомоуже въ вьси Ꙇзиде же и҃с ꙇ оученици его въ вьсь к҄есариѩ филиповꙑ ꙇ на пѫти въпрашааше оученикꙑ своѩ г҃лѧ ꙇмъ кого мѧ г҃лете ч҃ци бꙑти они же отъвѣшташѧ ѡви ꙇоана крьстител҄ѣ ꙇ ини ꙇлиѭ а дроузиі единого отъ пророкъ ꙇ тъ г҃ла ꙇмъ вꙑ же кого мѧ г҃лете бꙑти отъвѣштавъ же петръ г҃ла емоу тꙑ еси х҃ъ ꙇ запрѣти ꙇмъ да никомоуже не г҃л҄ѭтъ о н҄емь ꙇ начѧтъ оучити ѩ ѣко подобаетъ с҃ноу ч҃скоумоу много пострадати ꙇ искоушеноу бꙑти отъ старьць ꙇ арⸯхиереі ꙇ кънижьникъ ꙇ оубиеноу бꙑти ꙇ третиі днь въскръснѫти ꙇ не обиноуѩ сѧ слово г҃лааше ꙇ приемъ і петръ начѧтъ прѣтити емоу онъ же обрашть сѧ ꙇ възьрѣвъ на оученикꙑ своѩ запрѣти петрови г҃лѧ ꙇди за мъноѭ сотоно ѣко не мꙑслиши ѣже сѫтъ б҃жьѣ нъ ѣже ч҃скаа Ꙇ призъвавъ народꙑ съ оученикꙑ своꙇми рече ꙇмъ ꙇже хоштетъ по мнѣ ꙇти да отъвръжетъ сѧ себе ꙇ възъметъ к҃рстъ своі ꙇ грѧдетъ по мнѣ ꙇже бо аште хоштетъ д҃шѫ своѭ съпасти погоубитъ ѭ ꙇ иже погоубитъ д҃шѫ своѭ мене ради ꙇ е҃ваꙉлиѣ тъ с҃петъ сѧ каѣ бо естъ польза ч҃коу аште приобрѧштетъ ꙇ вьсь миръ ꙇ отъштетитъ доушѫ своѭ Чьто бо дастъ ч҃къ ꙇзмѣнѫ за д҃шѫ своѭ ꙇже бо постꙑдитъ сѧ мене ꙇ моꙇхъ словесъ въ родѣ семь прѣл҄юбодѣꙇмь ꙇ грѣшьнѣмь ꙇ с҃нъ ч҃скъꙇ постꙑдитъ сѧ его егда придетъ въ славѣ о҃ца своего съ а҃ꙉлъи с҃тъꙇми ꙇ г҃лааше ꙇмъ аминⸯ г҃л҄ѭ вамъ сѫтъ етери отъ сьде стоѩштиіхъ ꙇже не ꙇмѫтъ въкоусити съмръти доньдеже видѧтъ ц҃рсие б҃жие пришьдъшее вь силѣ Ꙇ по шести днъ поѩтъ и҃с петра ꙇ ѣкова ꙇ оана ꙇ вьзведе ѩ на горѫ вꙑсокѫ единꙑ ꙇ прѣобрази сѧ прѣдь н҄ими ꙇ бꙑшѧ ризꙑ его льштѧштѧ сѧ бѣлꙑ ѕѣло ѣко ꙇ снѣгъ ѣцѣхъже не можетъ гнафе ꙇ на земл҄ѣ тако бѣлити ꙇ ави сѧ ꙇмъ ꙇлиѣ съ мосѣомь ꙇ бѣашете г҃л҄ѭшта съ ꙇ҃смь ꙇ отъвѣштавъ петръ г҃ла и҃сви равⸯви добро естъ намъ сьде бꙑти ꙇ сътворимъ в҃ кровꙑ тебѣ единѫ ꙇ мосѣови единѫ ꙇ или единѫ не вѣдѣаше бо чьто глет пристрашьни бо бѣахѫ бꙑс же облакъ осѣн҄ѣѩ ѩ ꙇ приде гласъ ꙇз облака г҃лѧ сь естъ с҃нъ моі възл҄юбл҄енъꙇ послоушаꙇте его ꙇ вънезаапѫ възьрѣвъше никогоже не видѣшѧ къ томоу нъ ꙇ҃са единого съ собоѭ съходѧштемъ же ꙇмъ съ горꙑ запрѣти ꙇмъ да никомоуже не повѣдѧтъ ѣже видѣшѧ тъкъмоу егда с҃нъ ч҃скъꙇ ꙇз мрътвъꙇхъ въскръснетъ ꙇ оудръжашѧ слово вь себѣ сътѧзаѭште сѧ чьто естъ еже ꙇз мрътвъꙇхъ въскръснѫти ꙇ въпрашаахѫ г҃л҄ѭште ѣко г҃лѭтъ кънижьници ѣко ꙇли подобаетъ прити прѣжде онъ же отъвѣштавъ рече імъ ꙇлиѣ оубо пришьдъ прѣжде оустроꙇтъ всѣ ꙇ како естъ псано о с҃нѣ ч҃сцѣмь да много постраждетъ ꙇ оуничьжѧтъ і нъ г҃л҄ѭ вамъ ѣко ꙇлиѣ приде ꙇ сътворишѧ емоу еликоже хотѣшѧ ѣкоже естъ псано о н҄емь Ꙇ пришьдъ къ оученикомъ видѣ народъ многъ о н҄ихъ ꙇ кънижьникꙑ сътѧзаѭштѧ сѧ съ н҄ими ꙇ абье вьсь народъ видѣвъше и оужасѫ сѧ ꙇ пририштѫште цѣловаахѫ і Ꙇ въпроси кън҄ижьн҄икꙑ чьто сътѧзаете сѧ вь себѣ Ꙇ отъвѣштавъ единъ отъ народа рече оучител҄ю привѣсъ с҃нъ мои къ тебѣ ꙇмѫшть д҃хъ нѣмъ глоухъ ꙇже аште колижьдо ꙇметъ ꙇ разбиваатъ і ꙇ пѣнꙑ тѣштитъ ꙇ скрьжьштетъ зѫбꙑ своꙇми ꙇ оцѣпѣнѣетъ ꙇ рѣхъ оученикомъ твоꙇмъ да ꙇжденѫтъ ꙇ ꙇ не възмогѫ онъ же отъвѣштавъ г҃ла ѡ роде невѣрьнъ доколѣ въ васъ бѫдѫ доколѣ тръпл҄ѫ вꙑ принесѣте и къ мнѣ ꙇ принѣсѧ і къ н҄емоу ꙇ видѣвъ ꙇ д҃хъ сътрѧсе и ꙇ падъ на земл҄и вал҄ѣаше сѧ пѣнꙑ тѣштѧ ꙇ въпроси и҃с о҃ца его колико лѣтъ естъ отън҄елиже се бꙑс емоу онъ же рече емоу ꙇз отрочинꙑ ꙇ множицеѭ и въ огнь въвръже ꙇ въ водѫ да ꙇ би погоубилъ нъ аште можеши помози намъ милосръдовавъ же о насъ и҃с рече емоу еже аште можеши вѣровати вьсѣ възможьна вѣроуѭштюмоу ꙇ абье възъпивъ о҃ць отрочѧте съ сльзами г҃лааше вѣроуѭ г҃и помози моемоу невѣрью видѣвъ же и҃с ѣко съриштетъ сѧ народъ запрѣти д҃хоу нечистоумоу г҃лѧ емоу нѣмꙑ ꙇ глоухꙑ д҃ше азъ ти вел҄ѭ ꙇзиди ꙇж него ꙇ къ томоу не вьниди въ н҄ь ꙇ възъпивъ ꙇ много прѫжавъ сѧ ꙇзиде ꙇ бꙑстъ ѣко і мрътвъ ѣко мнози г҃лаахѫ ѣко оумрѣтъ и҃с же ꙇмъ ꙇ за рѫкѫ вьздвиже и ꙇ въста ꙇ въшьдъшю моу въ домъ оученици его въпрашаахѫ і единого како мꙑ не възмогомъ ꙇзгънати его Ꙇ рече ꙇмъ тъ родъ не ꙇматъ ничимьже ꙇзити тъкъмо молитвоѭ ꙇ постомь Ꙇ отътѫдоу ꙇшьдьше ꙇдѣахѫ сквозѣ галилеѭ ꙇ не хотѣаше да ꙇ къто оувѣстъ оучааше бо оученикꙑ своѩ ꙇ г҃лааше ꙇмъ ѣко с҃нъ ч҃скъꙇ прѣданъ бѫдетъ въ рѫцѣ ч҃сцѣ ꙇ оубиѭтъ ꙇ ꙇ оубиенъ бꙑвъ вь третиі днь въскръснетъ они же не разоумѣахѫ г҃ла ꙇ боѣахѫ сѧ въпросити і Ꙇ приде въ каперънаоумъ ꙇ въ домоу бꙑвъ въпрашааше ѩ чьто на пѫти вь себѣ помꙑшл҄ѣашете они же мльчаахѫ дроугъ къ дроугоу бо сьтѧзааше сѧ на пѫти къто естъ бол҄иі ꙇ сѣдъ гласи оба на десѧте ꙇ г҃ла ꙇмъ аште къто хоштетъ старѣі бꙑти да бѫдетъ всѣхъ мьн҄иі ꙇ всѣхъ слоуга ꙇ приімъ отрочѧ постави е по срѣдѣ ꙇхъ ꙇ обьмъ е рече ꙇмъ ꙇже аште едино таковъꙇхъ отрочѧтъ приіметъ въ імѧ мое мѧ приемл҄етъ ꙇ иже аште мене приемл҄етъ не мене приемл҄етъ нъ посълавъшааго мѧ Ѡтъвѣшта емоу ꙇоанъ г҃лѧ оучител҄ю видѣхомъ етера о ꙇмени твоемь ꙇзгонѧшта бѣсꙑ ꙇже не ходитъ по насъ ꙇ възбранихомъ емоу ѣко не послѣдова намъ И҃с же рече емоу не браните емоу никътоже бо естъ ꙇже творитъ силѫ о моемь ꙇмени ꙇ възможетъ въ скорѣ зълословити мѧ ꙇже бо нѣстъ на вꙑ по васъ естъ Ꙇже бо аште напоꙇтъ вꙑ чашѫ водꙑ въ ꙇмѧ ѣко крьстиѣни есте аминⸯ г҃лѭ вамъ не погоубитъ мьздꙑ своеѩ ꙇ иже аште съблазнитъ единого отъ малъꙇхъ сихъ вѣроуѭштиіхъ въ мѧ дебрѣе емоу стъ паче аште обложѧтъ камень жръновънꙑ о вꙑ его ꙇ въвръгѫтъ ꙇ въ море ꙇ аште съблажнѣетъ тѧ рѫка твоѣ отъсѣци ѭ дебрѣе ти естъ маломоштиѭ въ животъ вьнити нежели обѣ рѫцѣ ꙇмѫштю ꙇти въ ꙉеонѫ въ огн҄ь негашѫштеі ꙇдеже чрьвь ꙇхъ не оумираетъ ꙇ огн҄ь не оугасаетъ ꙇ аште нога твоѣ съблажн҄ѣетъ тѧ отъсѣци ѭ дебрѣе ти естъ вънити въ животъ хромоу нежели двѣ нозѣ ꙇмѫштю въвръженоу бꙑти въ ꙉеонѫ въ огн҄ь не гашѫштеі ꙇдеже чръвь ꙇхъ не оумираетъ ꙇ огн҄ь не оугасаетъ ꙇ аште око твое съблажн҄ѣетъ тѧ ꙇстъкни е добрѣе ти естъ съ единѣмь окомь вьнити вь ц҃рсие б҃жие нежели обѣ очи ꙇмѫштю ꙇти въ ꙉеонѫ огн҄ьнѫѭ ꙇдеже чръвь ꙇхъ не оумираетъ ꙇ огнь не оугасаетъ вьсѣкъ бо огн҄емь поѣстъ сѧ ꙇ вьсѣка жрътва солиѭ осолитъ сѧ добро естъ соль аште ли же соль не слана бѫдетъ о чемь ѭ осолите ꙇмѣсте соль вь себѣ ꙇ миръ ꙇмѣите междю собоѭ ꙇ отъ тѫдоу въ приде въ прѣдѣлꙑ ꙇюдеꙇскꙑ по ономь полоу ꙇорⸯдана ꙇ придѫ пакꙑ народи къ н҄емоу ꙇ ѣко ꙇмѣ обꙑчаи пакꙑ оучааше ѩ Ꙇ пристѫпьше фарисѣі въпрашаахѫ і аште достоꙇтъ мѫжю женѫ поуштати окоушаѭште и онъ же отъвѣштавъ рече ꙇмъ чьто вамъ заповѣдѣ муси они же рѣшѧ повелѣ моси кън҄игꙑ распоустънꙑѩ напⸯсати ꙇ поустити ꙇ отъвѣштавъ и҃с рече ꙇмъ по жестосръдию вашемоу напⸯса вамъ заповѣдь сьѭ а отъ начѧла съзъданию мѫжа ꙇ женѫ сътворилъ ѣ естъ б҃ъ сего ради оставитъ ч҃къ о҃ца своего ꙇ м҃рь ꙇ прилѣпитъ сѧ къ женѣ своеи ꙇ бѫдете оба въ плъть единѫ тѣмь же оуже нѣсте дⸯва нъ плъть едина еже оубо б҃ъ съчеталъ естъ ч҃къ да не разлѫчаетъ Ꙇ въ домоу пакꙑ оученици его о семь въпрашаахѫ і ꙇ г҃ла ꙇмъ ꙇже бо аште поуститъ женѫ своѭ ꙇ оженитъ сѧ ꙇноѭ прѣл҄юбꙑ творитъ на н҄ѭ ꙇ аште жена поустивъши мѫжа си ꙇ посагнетъ за ꙇнъ прѣл҄юбꙑ творитъ Ꙇ приношаахѫ къ н҄емоу дѣти да ѩ коснетъ оученици же прѣштаахѫ приносѧштиімъ видѣвъ же и҃с негодова ꙇ г҃ла ꙇмъ не дѣіте дѣтиі приходити къ мнѣ ꙇ не браните ꙇмъ тацѣхъ бо естъ ц҃рствие б҃жие аминь г҃л҄ѭ вамъ ꙇже аште не приіметъ ц҃рсьѣ б҃жиѣ ѣко отрочѧ не ꙇматъ вьнити вь н҄е Ꙇ обьмъ е благословештааше възлагаѩ рѫцѣ на н҄е Ꙇсходѧштюмоу на пѫть притекъ единъ богатъ ꙇ поклони сѧ емоу на колѣноу въпрашааше і оучител҄ю благъꙇ чьто сътвор҄ѫ да животъ вѣчьнꙑ наслѣдоуѭ ꙇ҃с же рече чьто мѧ г҃леши блага никътоже благъ тъкъмо единъ б҃ъ заповѣди вѣси не прѣл҄юбꙑ дѣі не оубиі не оукради не лъже съвѣдѣтел҄ьствоуи не обиди чьти о҃ца своего ꙇ м҃рь Ѡнъ же отъвѣштавъ рече емоу оучител҄ю вьсѣ си съхранихъ отъ юности моеѩ ꙇ҃с же възьрѣвъ вьзл҄юби і ꙇ рече емоу аште хоштеши съвръшенъ бꙑти единого еси не доконьчалъ ꙇди елико ꙇмаши продаждь ꙇ даждь ништиімъ ꙇ имѣти ꙇмаши съкровиште на н҃бсхъ ꙇ приди ходи въ слѣдъ мене възъми кръстъ Ѡнъ же дрѧселъ бꙑвъ о словесе отиде скръбѧ бѣ бо ꙇмѣѩ сътѧжаниѣ многа ꙇ възьрѣвъ и҃с г҃ла оученикомъ своꙇмъ како не оудобь ꙇмѫштеи богатьство въ ц҃рсо б҃жие вьнидѫтъ оученици же оужасаахѫ сѧ о словесехъ его и҃с же пакꙑ отъвѣштавъ г҃ла ꙇмъ чѧда ѣко не оудобь естъ оупъваѭштиімъ на богатьство въ ц҃рсие б҃жие вьнити оудобѣе естъ вельбѫдоу сквозѣ ꙇгълинѣ оуши проꙇти неже богатоу вь ц҃рсие б҃жье вьнити они же ꙇзлиха дивл҄ѣахѫ сѧ г҃лѭште къ себѣ къто можетъ с҃пенъ бꙑти ꙇ възьрѣвъ на н҄ѩ и҃с г҃ла отъ ч҃къ не възможьно нъ не отъ б҃а всѣ бо възможьна отъ б҃а сѫтъ начѧтъ петръ г҃лати емоу се мꙑ оставихомъ вьсѣ ꙇ въ слѣдъ тебе ꙇдохомъ Ѡтъвѣштавъ же и҃с рече аминⸯ г҃лѭ вамъ никътоже естъ ꙇже оставитъ домъ ли братриѭ ли сестрꙑ ли о҃ца ли м҃рь ли женѫ ли чѧда ли села мене ради ꙇ е҃вꙉлиѣ аште не ꙇматъ приѩти съторицеѭ нꙑн҄ѣ въ врѣмѧ се домꙑ братрьѭ сестрꙑ ꙇ о҃ца ꙇ м҃рь ꙇ чѧда ꙇ села по ꙇзгънаниі ꙇ въ вѣкъ грѧдѫштьі животъ вѣчьнъꙇ Мноѕи бѫдѫтъ пръвиі послѣдьниі ꙇ послѣдьн҄иі пръвиі бѣахѫ же на пѫти ꙇ въсходѧште въ ꙇ҃лмъ ꙇ бѣ варѣѩ и҃с ꙇ оужасаахѫ сѧ ꙇ послѣдь грѧдѫште боѣахѫ сѧ ꙇ поꙇмъ и҃с пакꙑ оба на десѩте начѧтъ ꙇмъ г҃лати еже хотѣаше бꙑти емоу ѣко се въсходимъ въ ꙇ҃лмъ ꙇ с҃нъ ч҃чскъꙇ прѣданъ бѫдетъ арⸯхиереомъ ꙇ кънижьникомъ ꙇ осѫдѧтъ ꙇ на съмръть ꙇ прѣдадѧтъ і ѩзꙑкомъ ꙇ порѫгаѭтъ сѧ емоу ꙇ оутепѫтъ і ꙇ опл҄юѭтъ і ꙇ оубьѭтъ і ꙇ третиі днь въскръснетъ ꙇ прѣдъ н҄имь ꙇдосте ꙇѣковъ ꙇ оанъ с҃на зеведеова г҃л҄ѭшта емоу оучител҄ю хоштевѣ да егоже аште просивѣ сътвориши нама ꙇ҃с же рече ꙇма чьто хоштета сътворѫ вама она же рѣсте емоу даждь нама да единъ о деснѫѭ тебе ꙇ единъ о лѣвѫѭ тебе сѧдевѣ въ славѣ твоеі ꙇ҃с же рече ꙇма не вѣста сѧ чесо просѧшта можета ли пити чашѫ ѭже азъ пиѭ ли крьштениемь ꙇмьже азъ крьштаѭ сѧ крьстити сѧ она же рѣсте емоу можевѣ ꙇ҃с же рече ꙇма чашѫ оубо ѭже азъ пиѭ ꙇспьета ꙇ крьштениемь ꙇмьже азъ крьштѫ сѧ крьстита сѧ а еже сѣсти о деснѫѭ ꙇ о лѣвѫѭ нѣстъ мнѣ дати нъ ꙇмъже естъ оуготовано ꙇ слꙑшавъше десѧть начѧшѧ негодовати о ꙇѣковѣ ꙇ оанⸯнѣ ꙇ҃с же призъвавъ ѩ г҃ла ꙇмъ вѣсте ѣко мьнѧштеі сѧ власти ѩзꙑкꙑ оустоѩтъ ꙇмъ ꙇ велици ꙇхъ обладаѭтъ ꙇми не тожде естъ въ васъ нъ ꙇже аште хоштетъ вѧштиі бꙑти въ васъ да бѫдетъ вамъ слоуга ꙇже аште хоштетъ бꙑти въ васъ старѣи да бѫдетъ вьсѣмъ рабъ Ꙇбо с҃нъ ч҃скъꙇ не приде да послоужѧтъ емоу нъ послоужитъ ꙇ дати д҃шѫ своѭ ꙇзбавл҄енъ за многꙑ Ꙇ придѫ въ ерихѫ ꙇ исходѧштю емоу въ ерихона ꙇ оученикомъ его ꙇ народоу многоу с҃нъ тⸯимеовъ варⸯтимеи слѣпъ сѣдѣаше при пѫти хлѫпаѩ ꙇ слꙑшавъ ѣко и҃с назарѣнинъ естъ начѧтъ зъвати і г҃лѧ с҃не д҃авъ и҃се помилоуꙇ мѧ ꙇ прѣштаахѫ емоу мнози да оумльчитъ онъ же ꙇзлиха въпиѣаше с҃не д҃авъ помилоуꙇ мѧ ꙇ ставъ и҃с рече ꙇмъ възгласите і ꙇ възъваахѫ слѣпьца г҃л҄ѭште емоу дръзаі въстани зоветъ тѧ онъ же отъвръгъ ризꙑ своѩ въставъ приде къ ꙇ҃суви ꙇ отъвѣштавъ ꙇ г҃ла емоу и҃с чесомоу хоштеши да сътвор҄ѭ тебѣ слѣпьць же г҃ла емоу равⸯви да прозьр҄ѭ ꙇ҃с же рече емоу ꙇди вѣра твоѣ с҃пе тѧ ꙇ абье прозьрѣ ꙇ по ꙇ҃сѣ ꙇде въ пѫть Ꙇ егда приближи сѧ въ и҃лмъ въ витⸯаꙉиѭ ꙇ вифаниѭ къ горѣ елеоньсцѣ посъла дъва отъ оученикъ своꙇхъ ꙇ г҃ла ꙇма ꙇдѣта въ вьсь ѣже естъ прѣмо вама ꙇ абье въходѧшта вь н҄ѭ обрѧштета жрѣбьць привѧзанъ на н҄емьже нѣстъ не оу никтоже отъ ч҃къ вьсѣлъ отрѣшⸯша і приведѣта ꙇ аште вама къто речетъ чьто се дѣета рьцѣта ѣко г҃ь трѣбоуетъ Ꙇ ꙇ абье пакꙑ посъл҄етъ і сѣмо ꙇдосте же ꙇ обрѣтосте жрѣбьць привѧзанъ при двьрехъ вьнѣ на распѫтиі ꙇ отрѣшаашете і ꙇ етери отъ стоѩштиіхъ тоу г҃лаахѫ ꙇма чьто дѣета отрѣшаѭшта жрѣбьць она же рѣста ꙇмъ ѣкоже заповѣдѣ и҃с ꙇ оставишѧ ѣ ꙇ приведоста жрѣбьць къ ꙇ҃сви ꙇ възложишѧ на н҄ь ризꙑ своѩ ꙇ вьсѣде на н҄е мнози же ризꙑ своѩ постилаахѫ по пѫти а дроузиі вѣꙇе рѣзаахѫ отъ дрѣвъ ꙇ постилаахѫ по пѫти ꙇ прѣдьходѧштеі ꙇ въ слѣдъ ходѧштеі въпьѣхѫ г҃л҄ѭште осанⸯна б҃гвнъ грѧдꙙи въ ꙇмѧ г҃не б҃гсвно грѧдѫштее ц҃рсье въ ꙇмѧ г҃и о҃ца нашего д҃ада Ѡсан҄на въ вꙑшьніихъ Ꙇ въниде въ і҃лмъ и҃с ꙇ въ цръкъвь ꙇ съглѧда вьсѧ поздѣ же сѫштю часоу ꙇзиде въ витⸯаниѭ съ обѣма на десѧте въ оутрьн҄иі ꙇ ишьдъшемъ ꙇмъ отъ витаниѩ възлака ꙇ видѣ смоковьницѫ ꙇздалече ꙇмѫштѫ листвие приде аште оубо обрѧштетъ чьто на н҄еі ꙇ пришьдъ къ н҄еі ничьсоже не обрѣте на н҄еи тъкъмо листвье не оу бо бѣ врѣмѧ смокъвамъ ꙇ отъвѣштавъ и҃с рече еі къ томоу отъ тебе въ вѣкъ никътоже плода сънѣждь слꙑшаахѫ же оученици его ꙇ придошѧ пакꙑ въ ꙇ҃лмъ ꙇ въшьдъ и҃с въ цръкъвь начѧтъ ꙇзгонити продаѭштѧѩ ꙇ коупоуѭштѧѩ въ цръкъве ꙇ дъскꙑ тръжьникъ ꙇ сѣдала продаѭштиіхъ голѫби ꙇспровръже ꙇ не дадѣаше никомоуже мимонести съсѫдъ сквозѣ цръковь ꙇ оучааше г҃лѧ ꙇмъ нѣстъ ли псано ѣко храмъ моі храмъ молитвѣ наречетъ сѧ всѣмъ ѩзꙑкомъ вꙑ же сътвористе и врътъпъ разбоꙇникомъ ꙇ слꙑшашѧ кънижьници ꙇ арⸯхиереи ꙇ искаахѫ како і бѫ погоубили боѣхѫ бо сѧ его ѣко вьсь народъ дивл҄ѣахѫ сѧ о оучениі его ꙇ ѣко поздѣ бꙑстъ ꙇсхождааше вънъ ꙇз града ꙇ мимоходѧште оутро видѣшѧ смоковьницѫ оусохъшѫ ꙇс корене ꙇ въспомѣнѫвъ петръ г҃ла емоу равⸯви виждь смоковьница ѭже проклѧтъ оусъше ꙇ отъвѣштавъ и҃с г҃ла емоу ꙇмѣꙇте вѣрѫ б҃жьѭ аминь г҃лѭ вамъ ѣко ꙇже аште речетъ горѣ сеи двигни сѧ ꙇ връзи сѧ въ море ꙇ не оусѫмьнитъ сѧ въ сръдьци своемь нъ вѣрѫ емл҄етъ ѣкоже г҃л҄етъ бꙑваетъ бѫдетъ емоу еже аште речетъ Сего ради г҃лѭ вамъ вьсѣ елико аште молѧште сѧ просите вѣроуꙇте ѣко приемл҄ете ꙇ бѫдетъ вамъ ꙇ егда стоꙇте молѧште сѧ отъпоуштаꙇте аште чьто ꙇмате на кого да ꙇ о҃ць вашь н҃ебскъꙇ отъпоуститъ вамъ прѣгрѣшениѣ ваша аште ли вꙑ не отъпоустите ни о҃ць вашь н҃ебскъꙇ отъпоуститъ прѣгрѣшеньі вашихъ Ꙇ придошѧ пакꙑ въ ꙇ҃лмъ Ꙇ въ цръкъве сѫштю моу придошѧ къ н҄емоу арⸯхиереі ꙇ кънижьници ꙇ старⸯци ꙇ г҃лашѧ емоу коеѭ областиѭ се твориши ли къто ти дастъ область сиѭ да сице твориши и҃с же отъвѣштавъ рече ꙇмъ въпрошѫ ꙇ азъ вꙑ единого словесе отъвѣштаꙇте ми ꙇ рекѫ вамъ коеѭ областиѭ се твор҄ѭ крьштение ꙇоаново отъкѫдоу бѣ съ н҃бесе ли ꙇли отъ ч҃къ отъвѣштаꙇте ми ꙇ мꙑшл҄ѣахѫ къ себѣ г҃л҄ѭште аште речемъ съ н҃ебсе речетъ по чьто оубо не вѣровасте емоу аште ли речемъ отъ ч҃къ боѣахѫ бо сѧ л҄юдиі вьси бо ꙇмѣахѫ ꙇоана ѣко пророка ꙇ отъвѣштавъше г҃лашѧ и҃сви не вѣмъ ꙇ҃с же отъвѣштавъ г҃ла ꙇмъ ни азъ г҃л҄ѭ вамъ коеѭ областиѭ се твор҄ѭ Ꙇ начѧтъ ꙇмъ притъчами г҃лати виноградъ ч҃къ насади ꙇ огради і оплотомь ꙇ ископа точило ꙇ съзъда стлъпъ ꙇ въдастъ ꙇ тѧжател҄емъ ꙇ отиде ꙇ посъла къ тѧжател҄емъ рабъ въ врѣмѧ да отъ тѧжателъ приметь отъ плодъ винограда ꙇ имъше і бишѧ ꙇ посълашѧ тъшть ꙇ пакꙑ посъла къ н҄имъ дроугъꙇ рабъ ꙇ того камениемь бивъше пробишѧ главѫ емоу ꙇ посълашѧ бештьстъна ꙇ пакꙑ ꙇного посъла ꙇ того оубишѧ ꙇ инꙑ многꙑ овꙑ бьѭште овꙑ же оубьѣѭште Еште же ꙇмѣаше единого с҃на възл҄юбл҄енааго своего посъла ꙇ того къ н҄имъ послѣди г҃лѧ ѣко посрамл҄ѣѭтъ сѧ с҃на моего они же тѧжател҄е видѣвъше и грѧдѫшть къ себѣ рѣшѧ ѣко сь естъ наслѣдьникъ придѣте оубиѣмъ ꙇ ꙇ наше бѫдетъ достоѣнье ꙇ имъше оубишѧ и ꙇ извръгошѧ и вънъ ꙇз винограда чьто оубо сътворитъ г҃ь винограда придетъ ꙇ погоубитъ тѧжател҄ѧ ꙇ дастъ виноградъ ꙇнѣмъ ни ли сихъ есте кън҄игъ чьли камень егоже не врѣдоу сътворишѧ зиждѫштеи сь бꙑс въ главѫ ѫгълоу отъ г҃ѣ бꙑстъ си ꙇ естъ дивъна въ очию нашею ꙇ искаахѫ ѩти і ꙇ оубоѣшѧ сѧ народа разоумѣшѧ бо ѣко къ н҄имъ притъчѫ рече ꙇ оставьше и отидошѧ ꙇ посълашѧ къ н҄емоу етерꙑ отъ фарисеи ꙇ иродиѣнъ да ꙇ бѫ обльстили словомь ѡни же пришьдъше г҃лашѧ емоу оучител҄ю вѣмъ ѣко ꙇстиньнъ еси ꙇ не родиши ни о комьже не зьриши бо на лице ч҃комъ нъ въ ꙇстинѫ пѫти б҃жью оучиши рьци оубо намъ достоꙇтъ ли к҄инсъ дати к҄есареви ꙇли ни дамъ ли ꙇли не дамъ онъ же вѣдꙑ ꙇхъ лицемѣрье рече ꙇмъ чьто мѧ окоушаете принесѣте ми пѣнѧзь да виждѫ они же принесошѧ емоу ꙇ г҃ла ꙇмъ чиі естъ образо сь ꙇ напⸯсание они же рѣшѧ емоу к҄есаревъ ꙇ отъвѣштавъ и҃с рече ꙇмъ к҄есареваѣ въздадите к҄есареви ꙇ б҃жьѣ б҃ви ꙇ чюдишѧ сѧ о н҄емь Ꙇ придошѧ садоук҄еі къ н҄емоу ꙇже г҃л҄ѭтъ не бꙑти въскрѣшенью ꙇ въпрашаахѫ і г҃л҄ѭште оучител҄ю не моси ли напⸯса намъ ѣко аште комоу братръ оумьретъ ꙇ оставитъ женѫ а чѧдъ не оставитъ да поꙇметъ братръ женѫ его ꙇ въскрѣситъ сѣмѧ братра своего бѣ же седмь братрьѩ ꙇ прьвꙑ поѩ женѫ ꙇ оумираѩ не остави сѣмене ꙇ въторꙑ поѩтъ ѭ ꙇ оумрѣтъ ꙇ тъ не остави сѣмене ꙇ третиі такожде ꙇ поѩшѧ ѭ седмь ꙇ не оставишѧ сѣмене послѣжде же вьсѣхъ оумрѣтъ ꙇ жена въ въскрѣшенье егда въскръснѫтъ котороумоу ꙇхъ бѫдетъ жена седмь бо ꙇмѣшѧ ѭ женѫ ꙇ отъвѣштавъ и҃с рече ꙇмъ не сего ли ради блѫдите не вѣдѫште кън҄игъ ни силꙑ б҃жиѩ егда бо ꙇз мрътвъꙇхъ въскръснѫтъ ни женѧтъ сѧ ни посагаѭтъ нъ сѫтъ акꙑ а҃ꙉли на н҃бсхъ а о мрьтвъꙇхъ ѣко въстанѫтъ нѣсте ли чьли въ кън҄игахъ мусѣовахъ при кѫпинѣ како рече емоу б҃ъ г҃лѧ азъ б҃ъ авраамл҄ь ꙇ б҃ъ ꙇсааковъ ꙇ б҃ъ ꙇѣковл҄ь нѣстъ б҃ъ мрътвъꙇхъ нъ живъꙇхъ вꙑ оубо много блѫдите Ꙇ пристѫпь единъ отъ кънижьникъ слꙑшавъ ѩ сътѧзаѭштѧ сѧ видѣвъ ѣко добрѣ отъвѣшта ꙇмъ въпроси і каѣ естъ заповѣдь прьваѣ вьсѣхъ ꙇ҃с же г҃ла емоу ѣко прьвѣꙇши заповѣдьі естъ всѣхъ слꙑши ꙇ҃л҄ю г҃ь б҃ъ нашь г҃ь единъ естъ ꙇ вьзл҄юбиши г҃ѣ б҃а своего всѣмь сръдⸯцемь твоꙇмь ꙇ вьсеѭ д҃шеѭ своеѭ ꙇ всѣмь оумомь твоꙇмь ꙇ вьсеѭ крѣпостиѭ твоеѭ си пръвѣꙇши вьсѣхъ заповѣдиі ꙇ вътораѣ подобьна еі вьзл҄юбиши подроуга своего ѣкꙑ самъ сѧ большѧ сеѩ ꙇноѩ заповѣди нѣстъ Ꙇ рече емоу кън҄ижьникъ добрѣ оучител҄ю ꙇстинѫ рече ѣко единъ естъ ꙇ нѣстъ ꙇного развѣ его ꙇ еже л҄юбити і вьсѣмь сръдьцемь ꙇ всѣмь разоумомь ꙇ вьсеѭ д҃шеѭ ꙇ вьсеѭ крѣпостиѭ ꙇ еже л҄юбити ꙇскрьн҄ѣего ѣко себе бол҄е естъ вьсѣхъ ѡлокавътоматъ ꙇ жрътвъ ꙇ҃с же видѣвъ ꙇ ѣко съмꙑслъно отъвѣшта рече емоу не далече еси отъ ц҃рсьѣ б҃жьѣ Ꙇ никътоже не съмѣаше его къ томоу въпросити ꙇ отъвѣштавъ и҃с г҃лааше оучѧ въ цръкъве како г҃л҄ѭтъ кън҄ижьници ѣко х҃ъ с҃нъ д҃въ естъ тъ бо д҃адъ рече д҃хомь с҃тъꙇмь Рече г҃ь г҃ви моемоу сѣди о деснѫѭ мене донⸯдеже положѫ врагꙑ твоѩ подъножие ногама твоꙇма самъ оубо д҃адъ нарицаетъ і г҃ѣ ꙇ тъ како емоу естъ с҃нъ ꙇ мноѕи народи послоушаахѫ его въ сласть Ꙇ г҃лааше ꙇмъ въ оучениі своемь бл҄юдѣте сѧ отъ кънижьникъ хотѧштиіхъ въ одеждахъ ходити ꙇ цѣлованиѣ на тръжиштиіхъ ꙇ прѣждесѣданиѣ на сънъмиштихъ ꙇ прьвовьзлеженьѣ на вечерѣхъ Поѣдаѭштеі домꙑ въдовиць ꙇ непьштеваниемь далече молѧште сѧ сиі приімѫтъ лишⸯшее осѫжденье Ꙇ сѣдъ и҃с прѣмо газофилак҄иови видѣвъ како народъ мештетъ мѣдь въ газафилак҄иѭ ꙇ мнози богатиі въмѣтаахѫ многаѣ ꙇ пришьдъши едина въдовица оубога въвръже дьвѣ лепⸯтѣ еже естъ конъдратъ ꙇ призъвавъ оученикꙑ своѩ рече ꙇмъ аминь г҃лѭ вамъ ѣко въдовица си оубогаѣ множае вьсѣхъ въвръже въмѣтаѭштіихъ въ газофоулик҄иѭ вси бо отъ ꙇзбꙑтъка своего въвръгошѧ а си отъ лишениѣ своего вьсе елико ꙇмѣаше въвръже вьсе житье свое Ꙇ исходѧштю емоу отъ цръкъве г҃ла емоу единъ отъ оученикъ своꙇхъ оучител҄ю виждь каково каменье ꙇ каково зъдание ꙇ҃с же отъвѣштавъ рече емоу видиши ли великаѣ си зъданиѣ не ꙇматъ остати сьде камень на камене ꙇже не ꙇматъ разорити сѧ Ꙇ сѣдѧштю емоу на горѣ елеонсцѣ прѣмо ц҃ркви въпрашаахѫ і единого петръ ꙇ ѣковъ ꙇ оаннъ ꙇ анⸯдрѣа рьци намъ когда се бѫдетъ ꙇ кое бѫдетъ знаменье егда ꙇмѫтъ съконьчати сѧ вьсѣ си ꙇ҃с же отъвѣштавъ начѧтъ г҃лати ꙇмъ бл҄юдѣте сѧ да не къто васъ прѣльститъ мнози бо придѫтъ въ мое ꙇмѧ г҃л҄ѭште ѣко азъ есмь ꙇ многꙑ прѣльстѧтъ егда же оуслꙑшите брани ꙇ слоухꙑ браниі не оужасаꙇте сѧ подобаетъ бо бꙑти нъ не оу коньчина въстанетъ бо ѩзꙑкъ на ѩзꙑка ꙇ ц҃рсо на ц҃рсо ꙇ бѫдѫтъ трѫси по мѣста ꙇ бѫдѫтъ глади ꙇ мѧтежи начѧло болѣзньмъ си Бл҄юдѣте же вꙑ сѧ сами прѣдадѧтъ бо вꙑ въ сънѧтиѣ ꙇ на сънъмиштихъ бьени бѫдете ꙇ прѣдъ воеводами ꙇ ц҃ри станете мене ради въ съвѣдѣтел҄ьство ꙇмъ Ꙇ въ вьсѣхъ ѩзꙑцѣхъ подобаетъ прѣжде проповѣдати сѧ е҃ваꙉлию Егда же водѧтъ і прѣдаѭште не пьцѣте сѧ прѣжде чьто възглагол҄ете ни пооучаꙇте сѧ нъ еже аште дастъ сѧ вамъ въ тъ часъ то г҃л҄ите не вꙑ бо бѫдете г҃л҄ѭштеи нъ д҃хъ с҃тъꙇ прѣдастъ же братъ братра на съмръть ꙇ о҃ць чѧдо ꙇ въстанѫтъ чѧда на родител҄ѧ ꙇ оубиѭтъ ѩ ꙇ бѫдете ненавидими вⸯсѣми ꙇмене моего ради прѣтръпѣвꙑ же до коньца с҃пенъ бѫдетъ Егда же оузьрите мрьзость запоустѣньѣ реченѫѭ даниломь пророкомь стоѩштѫ ꙇдеже не подобаетъ Чьтꙑ да разоумѣетъ тъгда ꙇже бѫдѫтъ въ ꙇюдеі да бѣгаѭтъ на горꙑ ꙇ иже на кровѣ да не сълазѧтъ въ домъ ни да вьнидетъ вьзѧтъ чесо отъ домоу своего ꙇ сꙙі на селѣ да не възвратитъ сѧ вьспѧть вьзѧти ризъ своꙇхъ Горе же непраздънъꙇмъ ꙇ доѩштиімъ въ тꙑ дни молите же сѧ да не бѫдетъ бѣство ваше зимѣ Бѫдѫтъ бо дьнье ти скръбьни ѣко не бꙑстъ тако отъ начѧла зъданию еже съзъда б҃ъ до нꙑнѣ ꙇ не бѫдетъ Ꙇ аште не би г҃ь прѣкратилъ дьниі не би бꙑла с҃пена всѣка плъть нъ ꙇзбъранъꙇхъ ради ѩже ꙇзбъра прѣкратитъ дьни Ꙇ аште къто тъгда речетъ вамъ сьде х҃ъ се овьде не ꙇмѣте вѣрꙑ Въстанѫтъ бо лъжиі хрьсти ꙇ лъжиі п҃рорци ꙇ дадѧтъ знаменьѣ ꙇ чюдеса да прѣльстѧтъ аште възмогѫтъ ꙇзбъранꙑѩ вꙑ же бл҄юдѣте сѧ Се прѣжде рѣхъ вамъ всѣ нъ въ тꙑ дьни по скръби тоі слъньце помрачитъ сѧ ꙇ лоуна не дастъ свѣта своего ꙇ ѕвѣздꙑ начьнѫтъ съ н҃ебсе падати ꙇ силꙑ ѩже сѫтъ на н҃бхъ подвижѧтъ сѧ Ꙇ тъгда оузьрите с҃на ч҃скаего грѧдѫшта на облацѣхъ съ силоѭ многоѭ ꙇ славоѭ ꙇ тъгда посъл҄етъ а҃ꙉлꙑ своѩ ꙇ съберетъ ꙇзбъранꙑѩ своѩ отъ четꙑръ вѣтръ отъ конⸯца земл҄ѧ до коньца н҃ебси Отъ смоковьницѧ же навꙑкнѣте притъчи егда оуже вѣтвь еѩ бѫдетъ млада ꙇ прозѧбнетъ листвье вѣдите ѣко близъ естъ жѧтва тако ꙇ вꙑ егда оузьрите си бꙑваѭштаа вѣдите ѣко близъ естъ при двьрехъ аминь г҃л҄ѭ вамъ ѣко не ꙇматъ прѣꙇти родо сь доꙇдеже вьсѣ си бѫдѫтъ небо ꙇ земл҄ѣ прѣꙇдетъ а моѣ словеса не прѣꙇдѫтъ А о҃ дьни томь ꙇ о часѣ никътоже не вѣстъ ни а҃ꙉли ꙇже сѫтъ на н҃бсехъ ни с҃нъ тъкъмо о҃ць единъ Бл҄юдѣте сѧ бьдите ꙇ молите сѧ не вѣсте бо къгда врѣмѧ бѫдетъ ѣкоже ч҃къ оходѧ остави домъ своі ꙇ давъ рабомъ своꙇмъ власть ꙇ комоужьдо дѣло свое ꙇ вратьникоу повелѣ да бьдитъ бьдите оубо не вѣсте бо къгда г҃ь домоу придетъ вечеръ ли ли полоу ношти ли въ коуроглашенье ли оутро да не пришьдъ вънезаѣпѫ обрѧштетъ вꙑ съпѧштѧ а еже вамъ г҃лѭ вьсѣмъ г҃л҄ѭ бьдите Бѣ же пасха ꙇ опрѣснъци по дъвою дьноу ꙇ искаахѫ арⸯхⸯиереи ꙇ кънижьници како і льстиѭ емъше оубиѭтъ г҃лаахѫ же нъ не праздьникъ еда како мл҄ьва бѫдетъ въ л҄юдьхъ Ꙇ сѫштю емоу въ витⸯаниі въ домоу симона прокаженааго вьзлежѧштю емоу приде жена ꙇмѫшти алавѣстръ хризмꙑ нарⸯдьнꙑ пистик҄иі драгꙑ ꙇ съкроушьши алавѣстръ вьзльѣ емоу на главѫ бѣахѫ же етеріи негодоуѭште вь себѣ ꙇ г҃лѭште вь чемь гꙑбѣль си хризмънаѣ бꙑс можааше бо си хризма продана бꙑти вѧште триі сътъ пѣнѧзь ꙇ дати сѧ ништиімъ ꙇ прѣштаахѫ еі ꙇ҃с же рече останѣте еѩ по чьто ѭ троуждаете добро бо дѣло съдѣла о мнѣ Вьсегда бо ништѧѩ ꙇмате съ собоѭ ꙇ егда хоштете можете добро творити ꙇмъ а мене не вьсегда ꙇмате ꙇ еже ꙇмѣ си сътвори варила естъ похризмити тѣло мое на погребение аминⸯ г҃лѭ вамъ ꙇдеже колижьдо проповѣдано бѫдетъ е҃ваꙉлие се въ вьсемь мирѣ ꙇ еже сътвори си г҃лано бѫдетъ въ п҃ть еѩ Ꙇ июда ꙇскариотьскꙑ единъ отъ обою на десѧте ꙇде къ архиереомъ да ꙇ прѣдастъ ꙇмъ они же слꙑшавъше въздрадовашѧ сѧ ꙇ обѣшташѧ сѧ емоу съребрьникꙑ дати ꙇ искааше како і въ подобьно врѣмѧ прѣдастъ Ꙇ въ прьвꙑ дⸯнь опрѣснъкъ егда пасхѫ жьрѣахѫ г҃лашѧ емоу оученици своі къде хоштеши шьдъше оуготоваемъ ти да ѣси пасха ꙇ посъла дъва отъ оученикъ своꙇхъ ꙇ г҃ла ꙇма ꙇдѣта въ градъ ꙇ сърѧштетъ вꙑ ч҃къ въ скѫдольницѣ водѫ несꙙ по н҄емь ꙇдѣта ꙇ идеже аште вьнидетъ рьцѣта г҃ноу домоу оучител҄ь г҃летъ къде естъ обитѣл҄ь ꙇдеже пасхѫ съ оученикꙑ моꙇми сънѣмь ꙇ тъ вама покажетъ горьницѫ вꙑсокѫ постъланѫ готовѫ тоу оуготоваꙇта намъ ꙇ изидосте оученика ꙇ придосте въ градъ ꙇ обрѣтосте ѣкоже рече ꙇма ꙇ оуготовасте пасхѫ Ꙇ вечероу бꙑвъшю приде съ обѣма на десѧте ꙇ вьзлежѧштемъ ꙇмъ ꙇ ѣдѫштемъ рече и҃с аминⸯ г҃лѭ вамъ ѣко единъ отъ васъ прѣдастъ мѧ ѣдꙑ съ мноѭ Ѡни же начѧшѧ скръбѣти ꙇ г҃лати емоу единъ по единомоу еда азъ ꙇ дроугꙑ еда азъ Ѡнъ же отъвѣштавъ рече ꙇмъ единъ отъ обою на десѧте омочьі съ мъноѭ въ солило с҃нъ же ч҃скъꙇ ꙇдетъ ѣкоже естъ пⸯсано о н҄емь Горе же ч҃коу томоу ꙇмьже с҃нъ ч҃скꙑ прѣдаетъ сѧ добрѣе емоу би бꙑло аште не би родилъ сѧ ч҃къ тъ Ꙇ ѣдѫштемъ ꙇмъ приімъ и҃с хлѣбъ ꙇ хвалѫ въздавъ б҃лгсвешть прѣломи ꙇ дастъ ꙇмъ ꙇ рече приімѣте се естъ тѣло мое Ꙇ приімъ чашѫ хвалѫ въздавъ дастъ ꙇмъ ꙇ пишѧ отъ н҄еѩ вси ꙇ рече ꙇмъ се естъ кръвь моѣ новаго завѣта проливаемаѣ за многꙑ Аминⸯ г҃л҄ѭ вамъ ѣко оуже не ꙇмамь пити отъ плода лозънааго до того дьне егда пьѭ ꙇ новь ц҃рсьи б҃жіи Ꙇ въспѣвъше ꙇзидѫ въ горѫ елеоньскѫѭ Ꙇ г҃ла ꙇмъ и҃с ѣко вьси съблазните сѧ о мнѣ въ сьѭ ношть Пⸯсано бо естъ поражѫ пастꙑр҄ѣ ꙇ овьцѧ разбѣгнѫтъ сѧ нъ по томь егда въскръснѫ вар҄ѭ вꙑ въ галилеі Петръ же рече емоу ꙇ аште ꙇ вьси съблазнѧтъ сѧ нъ не азъ ꙇ г҃ла емоу и҃с аминⸯ г҃л҄ѭ ти ѣко тꙑ дьньсь въ сиѭ ношть прѣжде даже въторицеѭ коуръ не възгласитъ три кратꙑ отъвръжеши сѧ мене Петръ же ꙇзлиха г҃лааше паче аште ми сѧ лоучитъ оумрѣти съ тобоѭ не отъвръгѫ сѧ тебе такожде ꙇ вси г҃лаахѫ Ꙇ придошѧ вь вьсь ꙉенⸯсимани Ꙇ г҃ла оученикомъ своꙇмъ сѧдѣте сьде доньдеже шьдъ помол҄ѭ сѧ ꙇ поѩтъ петра ꙇ ѣкова ꙇ иоанⸯна съ собоѭ ꙇ начѧтъ оужасати сѧ ꙇ тѫжити Ꙇ г҃ла ꙇмъ прискръбъна естъ д҃ша моѣ до съмръти пожидѣте сьде ꙇ бьдите Ꙇ прѣшьдъ мало паде на земл҄и ꙇ мол҄ѣаше сѧ да аште възможьно естъ мимоꙇти отъ н҄его чѣсъ Ꙇ г҃ла авⸯва о҃ць вьсѣ възможьна тебѣ сѫтъ мимонести чашѫ сьѭ отъ мене нъ не ѣко азъ хоштѫ нъ еже тꙑ Ꙇ приде ꙇ обрѣте ѩ съпѧштѧ ꙇ г҃ла петрови симоне съпиши ли не възможе единого часа побьдѣти Бьдите ꙇ молите сѧ да не вьнидете въ напасть д҃хъ бо бьдръ а плъть немоштьна Ꙇ пакꙑ шьдъ помоли сѧ тожде слово рекъ ꙇ възврашть сѧ обрѣте ѩ пакꙑ съпѧштѧ бѣашете бо ꙇмъ очи тѧготьнѣ ꙇ не оумѣахѫ чьто бишѧ отъвѣштали емоу Ꙇ приде третиіцеѭ ꙇ г҃ла ꙇмъ съпите прочее почиваꙇте приспѣ коньчина приде часъ се прѣдаетъ сѧ с҃нъ ч҃скъꙇ въ рѫцѣ грѣшьникомъ въстанѣте ꙇдѣмъ се прѣдаѩі мѧ приближи сѧ Ꙇ абье еште емоу г҃л҄ѭштю приде ꙇюда ꙇскариотьскꙑ единъ отъ обою на десѧте ꙇ съ н҄имь народи съ орѫжиі ꙇ дрьколⸯми отъ архⸯиерѣи ꙇ кънижьникъ ꙇ старⸯць Дастъ же прѣдаѩі его знаменье ꙇмъ г҃лѧ егоже аште лобъжѫ ꙇмѣте и то естъ ꙇ ведѣте і съхраньно ꙇ пришьдъ абье пристѫпь къ н҄емоу г҃ла рабби рабби ꙇ облобꙑза і Ѡни же възложишѧ рѫцѣ на н҄ь ꙇ ѩшѧ і единъ же отъ стоѩштиіхъ ꙇзвлькъ ножь оудари раба архⸯиереова ꙇ оурѣза емоу оухо ꙇ отъвѣштавъ и҃с рече ꙇмъ ѣко на разбоꙇника ли ꙇзидосте съ орѫжьіми ꙇ дрькол҄ьми ѩти мене по всѧ дьни бѣхъ въ васъ оучѧ въ цръкъве ꙇ не ѩсте мене Нъ да събѫдѫтъ сѧ кънигꙑ ꙇ оставьше і бѣжашѧ ꙇ единъ етеръ юноша по н҄емь ꙇде одѣнъ въ пон҄ѣвицѫ нагъ ꙇ ѩшѧ ꙇ юношѫ онъ же оставь пон҄ѣвицѫ нагъ бѣжа оть н҄ихъ ꙇ ведошѧ и҃са къ архⸯиереоу каꙇфѣ ꙇ сънидѫ сѧ къ н҄емоу вси архⸯиереі ꙇ старьци ꙇ кън҄ижьници Ꙇ петръ ꙇдѣаше ꙇздалече вь слѣдъ его до вънѫтрь въ дворъ архиереовъ ꙇ бѣ сѣдѧ съ слоугами ꙇ грѣѩ сѧ при свѣшти Архⸯиереꙇ же ꙇ вьсь съньмъ ꙇскаахѫ на ꙇ҃са съвѣдѣтел҄ьства да і оубьѭтъ ꙇ не обрѣтаахѫ мнози бо лъжи съвѣдѣтел҄ьствоваахѫ на н҄ь ꙇ не бѣахѫ равъна съвѣдѣтел҄ьствьѣ Ꙇ етериі въставъше лъжѫ съвѣдѣтельствоваахѫ на н҄ь г҃л҄ѭште ѣко мꙑ слꙑшахомъ ꙇ г҃лѭшть ѣко азъ разор҄ѭ цръковь сиѭ рѫкотворенѫѭ ꙇ трьми дьнꙑ ꙇно нерѫкотворенѫ съзиждѫ тако же не бѣ равъно съвѣдѣтел҄ьство ꙇхъ ꙇ ставъ арⸯхиереи по срѣдѣ въпроси ꙇ҃са г҃лѧ не отъвѣштаваеши ли ничьсоже чьто сиі на тѧ съвѣдѣтел҄ьствоуѭтъ ꙇс же мльчааше ꙇ ничьсоже не отъвѣштавааше Пакꙑ архиереі въпроси і г҃лѧ емоу тꙑ ли еси х҃ъ с҃нъ б҃лгвенааго ꙇ҃с же рече азъ есмь Ꙇ оузьрите с҃на ч҃скаго о деснѫѭ сѣдѧшта силꙑ ꙇ грѧдѫшта съ облакꙑ н҃ебскъꙇми Архⸯиереі же растръзавъ ризꙑ своѩ г҃ла чьто еште трѣбоуемъ съвѣдѣтел҄ьства слꙑшасте власвимиѭ чьто вамъ сѧ авл҄ѣетъ Ѡни же вси осѫдишѧ і повиньноу бꙑти съмръти ꙇ начѧшѧ етериі пл҄ьвати на н҄ь ꙇ прикрꙑвати лице его ꙇ мѫчити і ꙇ г҃лати емоу прорьци намъ х҃е къто естъ оударивꙑ тѧ ꙇ слоугꙑ бьѭште і за ланитѫ приѩшѧ і Ꙇ сѫштю петрови низоу на дворѣ приде едина отъ рабꙑн҄ь арⸯхⸯиереовъ ꙇ видѣвъши петра грѣѭшта сѧ възьрѣвъши на н҄ь ҄гла Ꙇ тꙑ съ назарѣаниномь ꙇ҃смь бѣ Онъ же отъвръже сѧ г҃лѧ не оумѣѭ ни съвѣмь чьто тꙑ г҃леши ꙇ изиде вънъ на прѣдъдворие ꙇ коуръ въспѣтъ ꙇ видѣвъши і пакꙑ ꙇна рабꙑн҄и начѧтъ г҃лати къ стоѩштиімъ ѣко сь отъ н҄ихъ естъ онъ же пакꙑ отъмѣтааше сѧ ꙇ не по многоу пакꙑ стоѩштеі г҃лаахѫ петрови въ ꙇстинѫ отъ н҄ихъ еси ꙇбо галилеанинъ еси ꙇ бесѣда твоѣ подобитъ ти сѧ Ѡнъ же начѧтъ ротити сѧ ꙇ клѧти сѧ ѣко не вѣмь ч҃ка сего еже г҃лете ꙇ вътори ꙇ въторицеѭ коуръ въспѣтъ ꙇ помѣнѫ петръ г҃лъ ѣкоже рече емоу и҃с прѣжде даже коуръ не възгласитъ дъва кратꙑ отъвръжеши сѧ мене три кратꙑ ꙇ начьнъ плакааше сѧ Ꙇ абье на оутрьѣ съвѣтъ створишѧ архⸯиереі съ старⸯци ꙇ кънижьникꙑ ꙇ вьсь сънъмъ съвѧзавъше ꙇ҃са ведошѧ ꙇ прѣдашѧ і пилатови Ꙇ въпроси і пилатъ тꙑ ли еси ц҃рь ꙇюдеꙇскъ онъ же отъвѣштавъ рече емоу тꙑ г҃леши ꙇ г҃лаахѫ на н҄ь архиерѣі много онъ же ничьсоже не отъвѣштавааше Пилатъ же пакꙑ въпрашааше і г҃лѧ не отъвѣштаваеши ли ничьсоже виждь колико на тѧ съвѣдѣтел҄ьствоуѭтъ ꙇ҃с же къ н҄емоу ничьсоже не отъвѣшта ѣко дивити сѧ пилатови На всѣкъ же праздьникъ отъпоуштааше ꙇмъ единого съвѧзьн҄ѣ егоже прошаахѫ Бѣ же нарицаемъꙇ вараава съ своіми ковьникꙑ съвѧзанъ ꙇже въ горѣ оубьіства створишѧ ꙇ възъпивъ народъ начѧ просити ѣкоже творѣаше ꙇмъ Пилатъ же отъвѣшта ꙇмъ г҃лѧ хоштете ли да отъпоуштѫ вамъ ц҃рѣ ꙇюдеꙇска вѣдѣаше бо ѣко зависти ради прѣдашѧ і архⸯиереі архⸯиереі же поманѫшѧ народоу да паче вараавѫ отъпоуститъ ꙇмъ Пилатъ же отъвѣштавъ пакꙑ рече чьто оубо хоштете створ҄ѭ егоже г҃лете ц҃рѣ ꙇюдеꙇска они же паче възъпишѧ пропьни и пилатъ же г҃ла ꙇмъ чьто оубо створи зъло они же лише възъпишѧ пропьни і Пилатъ же хотѧ народоу похоть сътворити поусти ꙇмъ вараавѫ ꙇ прѣдастъ и҃са тепъ да і распънѫтъ Воꙇни же ведошѧ і вънѫтрь на дворъ еже естъ прѣторъ ꙇ призъвашѧ вьсѫ спирѫ ꙇ облѣшѧ і въ прапрѫдѫ ꙇ възложишѧ на н҄ь съплетъше трьновъ вѣньць ꙇ начѧсѧ цѣловати і радоуі сѧ ц҃рю ꙇюдѣꙇскъ ꙇ бьѣахѫ трьстьѭ по главѣ ꙇ пльваахѫ на н҄ь ꙇ прѣгꙑбаѭште колѣна поклан҄ѣахѫ емоу Ꙇ егда порѫгашѧ сѧ емоу съвлѣшѧ съ н҄его прапрѫдъ ꙇ облѣшѧ и вь ризꙑ своѩ ꙇ изведошѧ і да і пропьнѫтъ Ꙇ задѣшѧ мимоходѧштю етероу симоноу к҄урѣниноу грѧдѫштю съ села о҃цю алекⸯсанⸯдровоу ꙇ р[оу]фовоу да възъметъ кръстъ его Ꙇ приведошѧ і на мѣсто ꙉелъꙉота еже естъ съказаемо краниево мѣсто Ꙇ даѣхѫ емоу питі оцьтъно вино онъ же не приѩтъ Ꙇ пропьнъше і раздѣльше ризꙑ его меташѧ жрѣбьѩ о н҄ѧ къто чьто вьзъметъ Бѣ же година трьтьѣ ꙇ пропѧшѧ і ꙇ бѣ насⸯпанье винꙑ его напⸯсано ц҃рь ꙇюдеꙇскъ Ꙇ съ н҄имь распѧшѧ два разбоꙇника единого о деснѫѭ а дроугааго о шюѭ его Ꙇ събꙑстъ сѧ пⸯсаное еже г҃летъ Ꙇ съ безаконникома причьтенъ бꙑс ꙇ мимоходѧштеи хоул҄ѣахѫ і покꙑваѭште главами своꙇми ꙇ г҃л҄ѭште оувⸯва разарѣѩі цръкъве ꙇ трьми дьньми съзидаѩ с҃ъпси сѧ самъ ꙇ съниди съ к҃рста Такожде ꙇ арⸯхиерѣі рѫгаахѫ сѧ съ кънижьникꙑ дроугъ дроугоу г҃лаахѫ ꙇнꙑ с҃пе али себе не можетъ съпасти х҃ъ ц҃рь ꙇ҃левъ да сънидетъ нꙑн҄ѣ съ к҃рста да видимъ ꙇ вѣрѫ ꙇмемъ Ꙇ пропѧтаѣ съ н҄имь поношаашете емоу Бꙑвъши же годинѣ шестѣі тъма бꙑс по вьсеі земл҄и до девѧтꙑѩ годинꙑ Ꙇ въ девѧтѫѭ же годинѫ вьзъпи и҃с гласомь вельемь г҃лѧ елоі елоі лима завахътани еже естъ съказаемо б҃же мои б҃же мои въскѫѭ мѧ остави Ꙇ етериі отъ стоѩштиіхъ слꙑшавъше г҃лаахѫ виждь ꙇлиѭ глашаетъ Текъ же единъ ꙇ исплън҄ь гѫбѫ оцьта вьзньзъ на трьсть напаѣаше і г҃лѧ не дѣꙇте да видимъ аште придетъ ꙇлиѣ сънѧтъ его И҃с же поушть гласъ вельі ꙇздъше ꙇ опона ц҃ркъвънаа раздъра сѧ на дъвое съ вꙑше до ниже Видѣвъ же сътьникъ стоѩі прѣмо емоу ѣко тако възъпивъ ꙇздъше рече Въ ꙇстинѫ ч҃къ сь с҃нъ б҃жьі бѣ Бѣахѫ же женꙑ ꙇздалече зьрѧштѧ вь н҄ихъ же бѣ мариѣ магдалꙑн҄и ꙇ мариѣ ꙇѣкова малааго ꙇ мати ꙇосиова ꙇ саломи ѩже егда бѣ въ галилеі по н҄емь хождаахѫ ꙇ слоужаахѫ емоу ꙇ инꙑ многꙑ въшьдъшѧѩ съ н҄имь въ е҃рлмъ Ꙇ юже поздѣ бꙑвъшю пон҄еже бѣ параск҄евьꙉиⸯі еже естъ къ сѫботѣ приде ꙇосифъ отъ ариматⸯеѩ благообразьнъ съвѣтьникъ ꙇже ꙇ тъ бѣ чаѩ ц҃рсиѣ б҃жьѣ ꙇ дръзнѫвъ вьниде къ пилатоу ꙇ проси тѣла ꙇ҃сва пилатъ же диві сѧ аште оуже оумрѣтъ ꙇ призъвавъ сътьника въпроси і аште оумрѣтъ ꙇ оувѣдѣвъ отъ к҄енътоуриона дастъ тѣло ꙇосифови Ꙇ коупл҄ь пон҄ѣвицѫ ꙇ съньмъ обитъ і въ пон҄ѣвицѫ ꙇ въложи і въ гробъ ꙇже бѣ ꙇсѣченъ въ камене ꙇ привали камень на двьри гроба Мариѣ же магдалꙑн҄и ꙇ мариѣ ꙇосиова зьрѣашете къде і полагаахѫ Ꙇ минѫвъши сѫботѣ мариѣ магдалꙑн҄и ꙇ мариѣ ꙇѣковл҄ѣ ꙇ салъми коупишѧ ароматꙑ да пришьдъшѧ помажѫтъ і Ꙇ ѕѣло за оутра въ единѫ сѫботъ придошѧ на гробъ въсиѣвъшю слъньцю ꙇ г҃лаахѫ къ себѣ къто отъвалитъ намъ камень отъ двьріи гроба ꙇ възьрѣвъшѧ видѣшѧ ѣко отъвал҄енъ бѣ камень бѣ бо веліи ѕѣло ꙇ вьлѣзъшѧ въ гробъ видѣшѧ юношѫ сѣдѧшть о деснѫѭ одѣнъ въ одеждѫ бѣлѫ ꙇ оужасѫ сѧ Ѡнъ же рече ꙇмъ не оужасаꙇте сѧ ꙇ҃са ꙇштете назар҄ѣнина пропѧтаего въста нѣстъ сьде се мѣсто ꙇдеже бѣ положенъ нъ ꙇдѣта ꙇ рьцѣта оученикомъ его ꙇ петрови ѣко варѣетъ вꙑ въ галилеі ꙇ тоу і видите ѣкоже рече вамъ ꙇ ишьдъшѧ бѣжашѧ отъ гроба Ꙇмѣаше же ѩ трепетъ ꙇ оужасъ ꙇ никомоуже ничьсоже не рѣшѧ боѣхѫ бо сѧ Въскръсъ же за оутра въ пръвꙑ сѫботѣ ави сѧ прѣжде мариі магдалꙑн҄и ꙇж неѩ же ꙇзгъна ж҃ бѣсъ она же шьдъши вьзвѣсти бꙑвъшиімъ съ н҄имь плачѫштемъ сѧ ꙇ рꙑдаѭштемъ они же слꙑшавъше ѣко живъ естъ ꙇ видѣнъ бꙑс еѭ не ѩшѧ вѣрꙑ по сихъ же двѣма отъ н҄ихъ грѧдѫштема на село ави сѧ ꙇнѣмь образомь ꙇдѫштема на село ꙇ та шьдъша вьзвѣстисте прочіимъ ни тѣма же вѣрꙑ Главꙑ Е҃ваꙉлиѣ ЕжЕ О҃т Лоукꙑ Ѡ наспаніи Ѡ стрѣгѫштихъ пастоусѣхъ Ѡ сумьонѣ Ѡ аннѣ пророчици Ѡ бꙑвъшиімь г҃лѣ къ ꙇоаноу Ѡ въпрошшихъ ꙇоанⸯна Ѡ ꙇскоушениі с҃п=с=ител҄евѣ Ѡ ꙇмѫштимь д҃хъ бѣсьнъ Ѡ тьшти петровѣ Ѡ ꙇцѣлѣвъшіхъ отъ различьнъ недѫгъ Ѡ ловитвѣ рꙑбъ Ѡ прокаженѣмь Ѡ ослабл҄енѣемь Ѡ леуꙉиꙇ мꙑтари Ѡ ꙇмѫштиімь соухѫ рѫкѫ Ѡ ꙇзбъраниі а҃полъ Ѡ блаженъꙇхъ Ѡ сътьницѣ Ѡ сꙑнѣ вьдовицѧ Ѡ посъланъꙇхъ отъ ꙇоана Ѡ помазавъшиі г҃ѣ миромь Ѡ притъчи сѣѭштааго Ѡ запрѣштеніи вѣтра ꙇ мор҄ѣ Ѡ леꙉеонѣ Ѡ дъштери сунагоговѣ Ѡ кръвоточивѣи Ѡ посъланиі обѣма на десѧте Ѡ пѧти хлѣбъ Ѡ г҃ни въпрошениі Ѡ прѣображениі и҃ухвѣ Ѡ бѣсъноуѭштиімь сѧ на новꙑ м҃цѧ Ѡ помꙑшл҄ѣѭштихъ къто больі естъ Ѡ не повелѣнѣмь послѣдовати Ѡ авл҄ениі седми десѧтъ Ѡ въпрошшимь законницѣ Ѡ въпадъшиімь въ разбоꙇникꙑ Ѡ мариі ꙇ марⸯтѣ Ѡ молитвѣ Ѡ ꙇмѫштіимь бѣсъ нѣмъ Ѡ възъпивъшиі гласомь отъ народа Ѡ просѧштіхъ знаменьѣ Ѡ фарисѣі оубѣждьшимъ и҃са Ѡ кааниі законникъ Ѡ квасѣ фарисѣꙇсцѣ Ѡ хотѧштиімь раздѣлити ꙇмѣнье Ѡ богатѣмь емоуже оугобьзи сѧ н҄ива Ѡ галилѣꙇхъ ꙇже бѣахѫ въ силоуамѣ Ѡ ꙇмѫшті д҃хъ недѫжьнъ Ѡ притъчахъ Ѡ въпрошшимь аште мало с҃паемъꙇхъ Ѡ рекъшиіхъ ꙇ҃сви ꙇрода ради Ѡ водънотрѫдовитѣмь Ѡ не л҄юбити въпръвьзлѣганиі Ѡ зъванъꙇхъ на вечер҄ѭ Ѡ стлъпѣ притъча Ѡ сътѣ овьць притъча Ѡ ошьдъшиімь въ странѫ далече Ѡ приставьницѣ неправьдьнѣемь Ѡ богатѣмь ꙇ лазари Ѡ десѧти прокаженъ Ѡ сѫдиі неправдьнѣмь Ѡ фарисѣі и мꙑтари Ѡ въпрошьшимь богатѣ Ѡ слѣпѣемь Ѡ закьхеі Ѡ ошьдъшимь приѩти ц҃рсье Ѡ примъшіхъ ꙇ҃ мънасъ Ѡ жрѣбѧти Ѡ въпрошьшихъ г҃ѣ архиереꙇхъ ꙇ кънижьницѣхъ Ѡ виноградѣ Ѡ лаѭштіхъ к҄инъса ради Ѡ садоукеꙇхъ Ѡ въпрошениі г҃ни къ фарисеомъ Ѡ давъшиі оба пѣнѧза Ѡ к҄инⸯсѣ ЕваꙉЕлиЕ Ѡтъ Лоукꙑ Пон҄еже оубо мнози начѧшѧ чинити повѣсть о ꙇзвѣстънъꙇхъ въ насъ вештехъ ѣкоже прѣдашѧ намъ бꙑвъшеі ꙇскони самовидьци ꙇ слоугꙑ словеси ꙇзволи сѧ ꙇ мьнѣ хождьшю ꙇспръва по всѣхъ въ ꙇстинѫ по рѧдоу псати тебѣ славънъꙇ тⸯеофиле да разоумѣеши о н҄ихъже наоучилъ сѧ еси словесехъ оутвръжденье бꙑстъ въ дьни ꙇрода ц҃рѣ ꙇюдеꙇска ꙇереі етеръ ꙇменемь захариѣ отъ дьневънꙑѩ чрѣдꙑ авиан҄ѧ ꙇ жена его отъ дъштеръ арон҄ь ꙇмѧ еі елисаветь Бѣашете же оба правьдъна прѣдъ б҃мь ходѧшта въ заповѣдьхъ всѣхъ ꙇ оправъданиіхъ г҃ніхъ бес порока ꙇ не бѣ ꙇма чѧда пон҄еже бѣ елисаветь неплодꙑ ꙇ оба заматорѣвъша въ дьнехъ своіхъ бѣашете бꙑстъ же слоужѧштю моу въ чиноу чрѣдꙑ своеѩ прѣдъ б҃мь по обꙑчаю ерѣꙇскоумоу ключи сѧ емоу покадити въшьдъшю въ црⸯковь г҃нѭ ꙇ вьсе множьство л҄юдіи бѣ молитвѫ дѣѩ вьнѣ въ годъ тьмиѣна ави же сѧ емоу а҃ꙉлъ г҃нь стоѩ о деснѫѭ олⸯтарѣ кадильнааго ꙇ съмѧте сѧ захариѣ видѣвъ ꙇ страхъ нападе на н҄ь рече же къ н҄емоу а҃ꙉлъ г҃нь не боꙇ сѧ захариѣ зан҄е оуслꙑшана бꙑстъ молитва твоѣ ꙇ жена твоѣ елисавьть родитъ с҃нъ тебѣ ꙇ наречеши ꙇмѧ емоу ꙇоанⸯнъ ꙇ бѫдетъ тебѣ радость ꙇ веселье ꙇ мноѕи о рождьствѣ его въздрадоуѭтъ сѧ бѫдетъ бо велиі прѣдъ б҃мь ꙇ вина ꙇ творена кваса не ꙇматъ пити ꙇ д҃ха с҃та ꙇсплънитъ сѧ еште же ꙇ чрѣва м҃ре своеѩ ꙇ многꙑ с҃новъ ꙇ҃л҄евъ обратитъ къ г҃ю б҃у ꙇхъ ꙇ тъ прѣдьꙇдетъ прѣдь н҄имь д҃хомь ꙇ силоѭ ꙇлиіноѭ обратити с҃рдьца о҃цмъ на чѧда ꙇ противънꙑѩ въ мѫдрость правьдънъꙇхъ оуготовати г҃ви л҄юди съвръшенꙑ ꙇ рече захариѣ къ а҃ꙉлоу по чьсомоу разоумѣѭ се Азъ бо есмь старъ ꙇ жена моѣ заматорѣвъши въ дьньхъ своꙇхъ ꙇ отъвѣштавъ а҃ꙉлъ рече емоу азъ есмь гавриілъ прѣстоѩі прѣдъ б҃мь ꙇ посъланъ есмь г҃лати тебѣ ꙇ благовѣститі тебѣ се ꙇ се бѫдеши мльчѧ до н҄егоже дьне бѫдетъ се зан҄е не вѣрова словесемъ моꙇмъ ѣже събѫдѫтъ сѧ вь врѣмѧ своѩ ꙇ бѣшѧ л҄юдье жидѫште захариѩ ꙇ чюждаахѫ сѧ еже мѫждааше въ ц҃ркъве ꙇ тъ бѣ помаваѩ ꙇмъ ꙇ прѣбꙑвааше нѣмъ ꙇ бꙑстъ ѣко ꙇсплънишѧ сѧ дьнье слоужьбꙑ его ꙇде въ домъ своі по сихъ же дьньхъ зачѧтъ елисавьть жена его ꙇ таѣше пѧть м҃ць г҃л҄ѭшти ѣко тако сътвори мнѣ г҃ь въ дьни вь н҄ѧже призьрѣ отъѩти поношенье мое отъ ч҃къ Вь шестꙑ же м҃ць посъланъ бꙑс а҃ꙉлъ гавьриілъ отъ б҃а въ градъ галилеꙇскъ емоуже ꙇмѧ назаретъ къ дѣвѣ обрѫченѣ мѫжеви емоуже ꙇмѧ ꙇосифъ отъ домоу д҃ава ꙇмѧ дѣвѣ мариѣ ꙇ въшьдъ къ н҄еі а҃ꙉлъ рече радоуі сѧ благодѣтънаѣ г҃ь съ тобоѭ б҃лгсв҄ена тꙑ въ женахъ ѡна же слꙑшавъши съмѧте сѧ о словеси его ꙇ помꙑшл҄ѣаше вь себѣ како се бѫдетъ цѣлованье ꙇ рече еі а҃ꙉлъ не боꙇ сѧ марие обрѣте бо благодѣть отъ б҃а ꙇ се зачьнеши вь чрѣвѣ ꙇ родиши с҃нъ ꙇ наречеши ꙇмѧ емоу и҃с сь бѫдетъ веліи ꙇ с҃нъ вꙑшьн҄ѣаго наречетъ сѧ ꙇ дастъ емоу г҃ь б҃ъ прѣстолъ д҃ада о҃ца его ꙇ в҃ъцритъ сѧ въ домоу ꙇѣковл҄и въ вѣкꙑ ꙇ ц҃рствоу его не бѫдетъ коньца Рече же мариѣ къ а҃ꙉлоу како бѫдетъ се ꙇжде мѫжа не знаѭ ꙇ отъвѣштавъ а҃ꙉлъ рече еі д҃хъ с҃тꙑ наꙇдетъ на тѧ ꙇ сила вꙑшьн҄ѣаго осѣнитъ тѧ тѣмь же ꙇ еже родитъ сѧ с҃то наречетъ сѧ с҃нъ б҃жіи ꙇ се елисавьть ѫжика твоѣ ꙇ та зачьнетъ въ старость своѭ ꙇ сь м҃ць шестꙑ естъ еі нарицаемѣі неплодъви ѣко не ꙇзнеможетъ отъ б҃а вьсѣкъ г҃лъ рече же марьѣ се раба г҃нѣ бѫди мⸯнѣ по г҃лоу твоемоу ꙇ отиде отъ н҄еѩ а҃ꙉлъ въставъши же мариѣ въ тꙑ дни ꙇде въ горѫ съ тъштаньемь въ градъ ꙇюдовъ ꙇ вьниде въ домъ захаріинъ ꙇ цѣлова елисавьть ꙇ бꙑстъ ѣко оуслꙑша елисавьть цѣлованье маріино вьзигра сѧ младьньць радоштами вь чрѣвѣ еѩ ꙇ исплъни сѧ д҃хомь с҃тъꙇмь елисавьть ꙇ възъпи гласомь вельемь ꙇ рече б҃лгвна тꙑ вь женахъ ꙇ б҃лгсвенъ плодъ чрѣва твоего ꙇ отъкѫдоу се да придетъ мати г҃и моего къ мнѣ се бо ѣко бꙑстъ гласъ цѣлованьѣ твоего въ оушью моею вьзигра сѧ младѣништь радоштами вь чрѣвѣ моемь ꙇ блажена ѣже вѣрѫ ѩтъ ѣко бѫдетъ съвръшенье г҃ланꙑмъ отъ г҃ѣ ꙇ рече мариѣ величитъ д҃ша моѣ г҃ѣ ꙇ вьздрадова сѧ д҃хъ моі о б҃ѕѣ с҃пѣ моемь ѣко призьрѣ на съмѣренье рабꙑ своеѩ се бо отъселѣ блажѧтъ мѧ вьси роди ѣко сътвори мьнѣ величие силънꙑ ꙇ с҃то ꙇмѧ его ꙇ милость его въ родꙑ ꙇ родъ боѩштиімъ сѧ его сътвори дръжавѫ мꙑшьцеѭ своеѭ расточи гръдꙑѩ мꙑсльѭ сръдьца ꙇхъ низъложи силънꙑѩ съ прѣстолъ ꙇ вьзнесе съмѣренꙑѩ лачѫштѧѩ ꙇсплъни благъ ꙇ богатѧштѧѩ сѧ отъпоусти тъштѧ приѩтъ ꙇ҃л҄ѣ отрока своего помѣнѫти милость ѣкоже г҃ла къ о҃цемъ нашимъ аврамоу ꙇ сѣмене его до вѣка прѣбꙑстъ же мариѣ съ н҄еѭ ѣко три м҃цѧ ꙇ възврати сѧ въ домъ своі елисавети же ꙇсплънишѧ сѧ дьнье родити еі ꙇ роди с҃нъ ꙇ слꙑшашѧ окръстъ живѫштеі ꙇ рожденье еѩ ѣко вьзвеличилъ естъ г҃ь милость своѭ съ н҄еѭ ꙇ бꙑстъ въ осмьі дьнь придѫ обрѣзатъ отрочѧте ꙇ нарицаахѫ е ꙇменемь о҃ца своего захариѩ ꙇ отъвѣштавъши м҃ти его рече ни нъ да наречетъ сѧ ꙇмѧ емоу ꙇоанъ ꙇ рѣшѧ еи ѣко никътоже естъ отъ рожденьѣ твоего ꙇже нарицаетъ сѧ ꙇменемь тѣмь помавааше же о҃ць его како би хотѣлъ нарешти е ꙇ испрошь дъштицѫ напса г҃лѧ ꙇоанъ естъ ꙇмѧ емоу ꙇ чюдишѧ сѧ емоу вⸯси отвръзошѧ же сѧ оуста его абье ꙇ ѩзꙑкъ его ꙇ г҃лааше б҃гсвстѧ б҃а ꙇ бꙑс на всѣхъ страхъ живѫштиіхъ окръстъ ꙇхъ ꙇ вьсеі стрѣнѣ ꙇюдѣꙇсцѣи повѣдаеми бѣахѫ вси г҃ли сіи ꙇ положишѧ вси слꙑшавъшеі на срⸯдьцихъ своꙇхъ г҃л҄ѭште чьто оубо отрочѧ се бѫдетъ ꙇ рѫка г҃нѣ бѣ съ н҄имь ꙇ захариѣ о҃ць его ꙇсплъни сѧ д҃хомь с҃тъꙇмь ꙇ пророчьствова г҃лѧ блгснъ г҃ь б҃ъ ꙇ҃л҄евъ ѣко посѣти ꙇ сътвори ꙇзбавл҄енье л҄юдьмъ своꙇмъ Ꙇ вьздвиже рогъ с҃пеньѣ нашего въ домоу д҃авѣ отрока своего коже г҃ла оустꙑ с҃тъꙇх сѫштиіхъ отъ вѣка пророкъ его с҃пенье отъ врагъ нашихъ ꙇзд рѫкꙑ вьсѣхъ ненавидѧштихъ насъ Сътворити милость съ о҃ци нашими ꙇ помѣнѫти завѣтъ с҃тоі своі Клѧтвѫ еѭже клѧтъ сѧ къ аврамоу о҃цю нашемоу дати намъ бе страха ꙇзд рѫкꙑ врагъ нашихъ ꙇзбавл҄ьшемъ сѧ Слоужити емоу прѣподобьемь ꙇ правъдоѭ прѣдь н҄имь всѧ дьни живота нашего Ꙇ тꙑ отрочѧ пророкъ вꙑшьн҄ѣго наречеши сѧ прѣдъꙇдеши бо прѣдъ лицемь г҃немь оуготовати пѫть его дати разоумъ с҃пеньѣ л҄юдемъ его въ оставл҄енье въ отъпоуштенье грѣхъ нашихъ милосръдьі ради милости б҃а нашего вь н҄ихьже посѣти насъ въстокъ съвꙑше просвѣтити сѣдѧштѧѩ въ тъмѣ ꙇ вⸯ сѣни съмрътьнѣі направити ногꙑ нашѧ на пѫть миренъ отрочѧ же растѣаше ꙇ крѣпл҄ѣаше сѧ д҃хомь ꙇ бѣ въ поустꙑн҄ѣхъ до дьне авл҄еньѣ своего къ ꙇ҃л҄ю Бꙑстъ же въ дьни тꙑ ꙇзиде повелѣние отъ к҄есара авъгоуста написати вьсѫ вьсел҄енѫѭ се напⸯсание бꙑс владѫштю сⸯуриеѭ к҄уринью ꙇ идѣахѫ вси кожьдо напⸯсати сѧ въ своі градъ вьзиде же ꙇ осифъ отъ галилеѩ града назаретⸯьска въ ꙇюдеѭ въ градъ д҃авъ ꙇже нарицаетъ сѧ витⸯьлеемъ зан҄е бѣаше отъ домоу ꙇ о҃тчствиѣ д҃ава напсати сѧ съ мариеѭ обрѫченѫѭ емоу женоѭ сѫштѫѭ непраздъноѭ бꙑстъ же егда бꙑсте тоу ꙇсплънишѧ сѧ дьнье родити еі ꙇ роди с҃нъ своі пръвѣньць ꙇ повитъ і ꙇ положи і въ ѣслехъ зан҄е не бѣ ꙇма мѣста обитѣльна Ꙇ бѣахѫ пастꙑри въ тоꙇжде стражи нѣ бьдѧште ꙇ стрѣгѫште стражѫ ноштьнѫѭ о стадѣ своемь ꙇ се а҃ꙉлъ г҃нь ста вь н҄ихъ ꙇ слава г҃нѣ осиѣ ѩ ꙇ оубоѣшѧ сѧ страхомь вельемь ꙇ рече ꙇмъ а҃ꙉлъ не боꙇте сѧ се бо благовѣствоуѭ вамь радость вельѭ ѣже бѫдеть вⸯсѣмъ л҄юдьмъ ѣко роди сѧ вамъ дьньсь с҃пъ ꙇже естъ х҃ъ г҃ь въ градѣ д҃авѣ ꙇ се вамъ знаменье обрѧштете младьньць повитъ лежѧшть въ ѣслехъ ꙇ вънезаапѫ бꙑстъ съ а҃ꙉломь мъножьство воі н҃бскъꙇхъ хвалѧштихъ б҃а ꙇ г҃лѭштихъ Слава въ вꙑшьниіхъ б҃у ꙇ на земи миръ въ ч҃цѣхъ благовол҄ение ꙇ бꙑстъ ѣко отидѫ отъ нихъ а҃ꙉли на н҃бо ꙇ ч҃ци пастꙑри рѣшѧ дроугъ къ дроугоу прѣꙇдѣмъ оубо до витл҄ѣема ꙇ видимъ г҃лъ сь бꙑвъшіи ꙇже г҃ь съказа намъ ꙇ придѫ подвигъше сѧ ꙇ обрѣтѫ мариѭ же ꙇ осифа ꙇ младьньць лежѧшть въ ѣслехъ видѣвъше же съказашѧ о г҃лѣ г҃ланѣмь ꙇмъ ꙇ вси слꙑшавъше і дивишѧ сѧ отъ г҃ланъꙇхъ отъ пастꙑрь къ н҄имъ мариѣ же събл҄юдааше вьсѧ г҃лꙑ сьѩ сълагаѭшти въ сръдьци своемь ꙇ възвратишѧ сѧ пастꙑри хвалѧште ꙇ славѧште б҃а о всѣхъ ѣже слꙑшашѧ ꙇ видѣшѧ ѣкоже г҃лано бꙑстъ къ н҄имъ ꙇ егда ꙇсплъни сѧ осмь дьниі да і обрѣжѫтъ нарѣшѧ ꙇмѧ емоу и҃с нареченое а҃ꙉломь прѣжде даже не зачѧтъ сѧ вь чрѣвѣ ꙇ егда приближишѧ сѧ дьнье очиштеньѣ ею по законоу мⸯусѣовоу вьзнѣсѧ і въ ꙇ҃лмъ поставити прѣдъ г҃мь ѣкоже естъ пⸯсано въ законѣ г҃ни ѣко всѣкъ младьньць мѫжьска полоу развръзаѩ ложесна с҃то г҃ви наречетъ сѧ ꙇ дати жрътвѫ по реченоумоу въ законѣ г҃ни дъва кагрьличишта дъва пьтѣньца голѫбина Ꙇ бѣ ч҃къ въ ꙇ҃лмѣ емоуже ꙇмѧ семьонъ ꙇ ч҃къ сь правьдьнъ ꙇ чьтивъ чаѩ оутѣхꙑ ꙇ҃левꙑ ꙇ д҃хъ бѣ с҃тъ вь н҄емь ꙇ бѣ емоу отъвѣштано д҃хомь с҃тъꙇмь не видѣти съмръти прѣжде даже видитъ х҃а г҃нѣ ꙇ приде д҃хомь вь цръкъвь ꙇ егда вьвѣсте родител҄ѣ отрочѧ ꙇ҃са сътворити ꙇма по обꙑчаю законноумоу о н҄емь ꙇ тъ приѩтъ е на рѫкоу своею ꙇ б҃лгви семьонъ б҃а ꙇ рече Нꙑн҄ѣ поустиши раба твоего владꙑко по г҃лоу твоемоу съ миромь ѣко видѣсте очи моі с҃пенье твое еже еси оуготовалъ прѣдь лицемь вьсѣхъ л҄юдіи свѣтъ въ окръвенье ѩзꙑкъ ꙇ славѫ л҄юдіи твоꙇхъ ꙇ҃илѣ ꙇ бѣ о҃ць его ꙇ м҃ти чюдѧшта сѧ о г҃лемъꙇхъ о н҄емь ꙇ б҃гви ѣ семьонъ ꙇ рече къ мариі матери его се лежитъ сь на паданье ꙇ на въстанье многомъ въ ꙇ҃л҄и ꙇ въ знаменье прѣрочьно ꙇ тебѣ же самоі д҃шѫ проꙇдетъ орѫжье да отъкрꙑетъ сѧ отъ много сръдьць помꙑшл҄еньѣ ꙇ бѣ анна пророчица дъшти фаноуꙇл҄ева отъ колѣна сурова си заматерѣвъши въ дьнехъ мноѕѣхъ живъши съ мѫжемь ж҃ лѣт отъ дѣвъства своего ꙇ та въдова до осми десѧтъ ꙇ четꙑрь лѣт ѣже не отъхождааше отъ цръкъве постомь ꙇ молитвами слоужѧшти дьнь ꙇ ношть ꙇ та въ тъ часъ приставъши ꙇсповѣдааше сѧ г҃ви ꙇ г҃лааше о н҄емь вьсѣмъ чаѭштеꙇмъ ꙇзбавл҄еньѣ въ і҃лмѣ ꙇ ѣко съконьчашѧ сѧ вⸯсѣ по законоу г҃ню възвратишѧ сѧ въ галилеѭ въ градъ своі назаретъ Ѡтрочѧ же растѣаше ꙇ крѣпл҄ѣаше сѧ д҃хомь ꙇсплън҄ѣѩ сѧ прѣмѫдрости ꙇ благодѣть б҃жиѣ бѣ на н҄емь ꙇ хождаашете родител҄ѣ его по вьсѣ лѣта въ ꙇ҃мъ въ праздьникъ пасцѣ ꙇ егда бꙑс б҃ ꙇ҃ лѣтѣ въсходѧштемъ ꙇмъ въ ꙇ҃илмъ по обꙑчаю праздьника ꙇ коньчавъшемъ дьни възвраштаѭштемъ сѧ ꙇмъ ѡста отрокъ и҃с въ ꙇ҃лмѣ ꙇ не чюста родител҄ѣ его мьнѣвъша же і въ дроужинѣ сѫшть придете пѫтъ дьниі ꙇ искаашете его въ рождениі ꙇ въ знаниі ꙇ не обрѣтъша его възвратисте сѧ въ ꙇ҃лмъ вьзискаѭшта его ꙇ бꙑс по трьхъ дьнехъ обрѣтосте і въ цръкъве сѣдѧшть по срѣдѣ оучител҄ь ꙇ послоушаѭшта ꙇхъ ꙇ въпрашаѭшта ѩ оужасаахѫ же сѧ вси послоушаѭште его о разоумѣ ꙇ о отъвѣтѣхъ его Ꙇ видѣвъша і дивисте сѧ ꙇ рече къ н҄емоу мати его чѧдо чьто твори нама тако се о҃ць твои ꙇ азъ скръбѧшта ꙇскаховѣ тебе ꙇ рече къ н҄има чьто ѣко ꙇскашета мене не вѣста ли ѣко ѣже сѫтъ о҃ца моего въ тѣхъ достоꙇтъ ми бꙑти ꙇ та не разоумѣсте г҃ла ꙇже рече ꙇма съниде съ н҄има ꙇ приде въ назар҄ѣтъ ꙇ бѣ повиноуѩ сѧ ꙇма ꙇ м҃ти его събл҄юдааше вьсѧ глаголꙑ сьѩ въ сръдьци своемь И҃с же спѣаше прѣмѫдростиѭ ꙇ тѣломь ꙇ благодѣтьѭ отъ б҃а ꙇ ч҃къ въ пѧтое же на десѧте лѣто владꙑчьства тиверьѣ к҄есар҄ѣ обладаѭштю пѫнⸯтьскоумоу пилатоу ꙇюдееѭ ꙇ четврътовластьствоуѭштю галилееѭ ꙇродоу филипоу же братоу его четврътовластьсствоуѭштю ꙇ туриеѭ ꙇ страхонитьскоѭ страноѭ ꙇ л҄унію четврътовластьствоуѭштю авилиниеѭ при архиереі анⸯнѣ ꙇ каꙇѣфѣ Бꙑстъ г҃лъ б҃жіи къ ꙇоанноу захариноу с҃ноу въ поустꙑн҄и ꙇ приде въ вьсѫ странѫ ꙇорⸯданьскѫѭ проповѣдаѩ крьштение на покаанье въ отъпоуштенье грѣховъ ко же естъ пⸯсано въ кън҄игахъ словесъ ꙇсаꙇѩ пророка г҃лѭшта гласъ въпиѭштааго въ поустꙑн҄и оуготоваꙇте пѫть г҃нь правꙑ творите стьзѧ его всѣка дьбрь ꙇсплънитъ сѧ ꙇ всѣка гора ꙇ хлъми съмѣритъ сѧ ꙇ бѫдѫтъ стръпътънаа въ праваѣ ꙇ остриѣ въ пѫти гладъкꙑ ꙇ оузьритъ всѣка плъть с҃пенье б҃жие Г҃лааше же ꙇсходѧштіимъ народомъ крьстити сѧ отъ н҄его ꙇштѧдьѣ ехидънова къто съказа вамъ бѣжати отъ грѧдѫштаго гнѣва сътворите оубо плодъ достоꙇнъ покаанию ꙇ не начинаꙇте г҃лати вь себѣ ѣко о҃ца ꙇмамъ авраама г҃лѭ бо вамъ ѣко можетъ б҃ъ отъ каменьѣ сего вьздвигнѫти чѧда авраамоу юже бо секꙑра при корене дрѣва лежитъ вьсѣко оубо дрѣво не творѧштее добра плода посѣкаѭтъ ꙇ въ огн҄ь вълагаѭтъ Ꙇ въпрашаахѫ і народи г҃лѭште оучител҄ю чьто сътворимъ Ѡтъвѣштавъ же г҃лааше ꙇмъ ꙇмѣѩи дьвѣ ризѣ да дастъ не ꙇмѫштюмоу ꙇ имѣѩі брашьна такожде да творитъ придѫ же ꙇ мꙑтари крьститъ сѧ ꙇ рѣшѧ къ н҄емоу оучител҄ю чьто сътворимъ онъ же рече къ н҄имъ ничьтоже бол҄е повелѣнааго вамъ творите въпрашаахѫ же і ꙇ воꙇни г҃л҄ѭште ꙇ мꙑ чьто сътворимъ ꙇ рече къ н҄имъ никогоже обидите ни окл҄еветаꙇте ꙇ довольни бѫдѣте оброкꙑ вашими чаѭштемъ же л҄юдьмъ ꙇ помꙑшлѣѭштемъ всѣмъ въ сръдьцихъ своꙇхъ о ꙇоанⸯнѣ еда тъ естъ х҃ъ Ѡтъвѣштавааше ꙇмъ ꙇоанъ г҃лѧ азъ оубо водоѭ крьштаѭ вꙑ грѧдетъ же крѣпл҄и мене емоуже нѣсмь достоꙇнъ отрѣшити ремене сапогоу его тъ вꙑ крьститъ д҃хомь с҃тъꙇмь ꙇ огн҄емь емоуже лопата въ рѫкоу его ꙇ потрѣбитъ гоумъно свое Ꙇ съберетъ пьшеницѫ вь житьницѫ своѭ а плѣвꙑ съжежетъ огн҄емь негашѫштимь многа же ꙇна благовѣствоваше г҃лѧ къ л҄юдьмъ Ꙇродъ же четврътовластьникъ обличаемъ ꙇмь о ꙇродьѣдѣ женѣ братра своего ꙇ о вьсемь зьлѣ еже створи ꙇродъ приложи ꙇ се надъ вьсѣмь ꙇ заꙇкл҄ючи ꙇоана вь тьмьници бꙑстъ же егда крьстишѧ сѧ вьси л҄юдье ꙇ҃у крьштьшоу сѧ ꙇ молѧштю сѧ отврьзе сѧ небо ꙇ съниде д҃хъ с҃тꙑ тѣлесънъꙇмь зракомь ѣко голѫбь на н҄ь ꙇ гласъ съ н҃се бꙑс г҃лѧ тꙑ еси с҃нъ моі възл҄юбл҄енъꙇ о тебѣ благоволихъ ꙇ тъ бѣ и҃с ѣко трьми десѧтꙑ лѣт начинаѩ с҃нъ сꙑ ѣко мьнимъ бѣ ꙇосифовъ ꙇлеіевъ матⸯтатовъ леуꙉиінъ мельхиевъ ꙇанⸯнѣевъ ꙇосифовъ Ꙇ҃с же ꙇсплън҄ь д҃ха с҃та възврати сѧ отъ ꙇорⸯдана ꙇ ведѣаше сѧ д҃хомь въ поустꙑнѭ к҃ дьниі ꙇскоушаемъ диѣволомь ꙇ не ѣстъ ничьтоже въ тꙑ дьни Ꙇ коньчавъшемъ сѧ ꙇмъ послѣдь възлака ꙇ рече емоу диѣволъ аште с҃нъ еси б҃жиі рьци каменью семоу да бѫдѫтъ хлѣби ꙇ отъвѣшта и҃с къ н҄емоу г҃лѧ пⸯсано естъ ѣко не о хлѣбѣ единомь живъ бѫ вьси ѣрости на сънъмишти слꙑшѧште се ꙇ въставъше ꙇзгънашѧ і вънъ ꙇз града ꙇ ведошѧ і до връхоу горꙑ на н҄еꙇже градъ ꙇхъ съзъданъ бѣаше да бѫ і низъринѫли онъ же прошьдъ по срѣдѣ ꙇхъ ꙇдѣаше Ꙇ въниде въ каферънаоумъ въ градъ галилеꙇскъ Ꙇ бѣ оучѧ въ сѫботꙑ ꙇ оужасаахѫ сѧ о оучениі его ѣко съ властьѭ бѣ слово его Ꙇ въ сънъмишти бѣ ч҃къ ꙇмꙑ д҃хъ бѣсъ нечистъ ꙇ възъпи гласомь вельемь г҃лѧ ꙇ҃се назарѣанине пришьлъ еси погоубитъ насъ вѣмъ тѧ къто еси с҃тꙑ б҃жіі ꙇ запрѣти емоу и҃с г҃лѧ прѣмльчи ꙇзиди ꙇж него ꙇ повръгъ і бѣсъ по срѣдѣ ꙇзиде ꙇз него никакоже не врѣждь его Ꙇ бꙑстъ оужасъ на всѣхъ ꙇ сътѧзаахѫ сѧ дроугъ къ дроугоу г҃л҄ѭште чьто естъ слово се ѣко властьѭ ꙇ силоѭ велитъ нечистъꙇмъ д҃хомъ ꙇ исходитъ ꙇ исхождааше шюмъ о н҄емь въ всѣко мѣсто странꙑ въставъ же ꙇ сънъмишта вьниде въ домъ симон҄ь тъшта же симон҄ѣ бѣ одръжима огн҄емь вельемь ꙇ молишѧ і о н҄еі ꙇ ставъ надь н҄еѭ запрѣти огн҄ю ꙇ остави ѭ Ꙇ абье въставъши слоужааше ꙇмъ Заходѧштоу же слъньцю вьси елико ꙇмѣахѫ болѧштѧѩ недѫгꙑ различьнꙑ привождаахѫ къ н҄емоу онъ же на когожьдо ꙇхъ рѫкѫ възлагаѩ цѣл҄ѣаше ѩ Ꙇсхождаахѫ же ꙇ бѣси отъ мъногъ въпиѭште ꙇ г҃л҄ѭште ѣко тꙑ еси х҃ъ с҃нъ б҃жіи ꙇ запрѣштаѩ не дадѣаше ꙇмъ г҃лати ѣко вѣдѣахѫ г҃ѣ самого сѫшта Бꙑвъшю же дни ꙇшьдъ ꙇде въ поусто мѣсто ꙇ народи ꙇскаахѫ его ꙇ придѫ до н҄его ꙇ дръжаахѫ і да би не ошьлъ отъ н҄ихъ онъ же рече къ н҄имъ ѣко ꙇ дроугꙑмъ градомъ подобаетъ ми благовѣстити ц҃рствие б҃жие ѣко на се посъланъ есмь ꙇ бѣ проповѣдаѩ на сънъмиштихъ галилѣꙇсцѣхъ Бꙑс же належѧштю емь народоу да бѫ слꙑшали слово б҃жие ꙇ тъ бѣ стоѩ при езерѣ ꙉенисаретьсцѣ ꙇ видѣвъ дъва корабица стоѩшта при езерѣ рꙑбари же ошьдъше отъ н҄ею плакаахѫ мрѣжѧ вълѣзъше въ единъ отъ корабицю ꙇже бѣ симоновъ моли і отъстѫпити мало ꙇ сѣдъ оучааше ꙇс корабл҄ѣ народꙑ ко же прѣста г҃лѧ рече симоноу виждь ѣхаі въ глѫбинѫ ꙇ въметѣте мрѣжѧ вашѧ въ ловитвѫ ꙇ отъвѣштавъ симонъ рече емоу наставьниче об ношть вьсѫ троуждьше сѧ не ѩхомъ ничьсоже по г҃лоу же твоемоу въвръжемъ мрѣжѧ ꙇ се сътворьше обѧшѧ множьство рꙑбъ много протръзаахѫ же сѧ мрѣжѧ ꙇхъ ꙇ поманѫшѧ причѧстьникомъ ꙇже бѣахѫ въ дроузѣмь корабл҄и да пришьдьше помогѫтъ ꙇмъ ꙇ придошѧ ꙇ исплънишѧ оба корабл҄ѣ ѣко погрѫжати сѧ ꙇма Видѣвъ же симонъ петръ припаде къ колѣнома ꙇ҃свама г҃лѧ ꙇзиди отъ мене ѣко мѫжь грѣшьнъ есмь г҃и оужасъ бо одръжааше і ꙇ всѧ сѫштѧѩ съ н҄имь о ловитвѣ рꙑбъ ѩже ѩшѧ такожде же ꙇ ѣкова ꙇ оанⸯна с҃на зеведеова ѣже бѣсте обьштьника симонови Ꙇ рече къ симоноу и҃с не боꙇ сѧ отъселѣ ч҃кꙑ бѫдеши ловѧ ꙇзвезъше корабь на соухо ꙇ оставьше все вь слѣдъ его ꙇдошѧ Ꙇ бꙑс егда бꙑс въ единомь отъ градъ ꙇ се мѫжь ꙇсплънь прокаженьѣ ꙇ видѣвъ ꙇ҃са паде ниць молѧ сѧ емоу ꙇ г҃лѧ г҃и аште хоштеши можеши мѧ очистити ꙇ простьръ рѫкѫ коснѫ і рекъ хоштѫ очисти сѧ ꙇ абье проказа отиде отъ н҄его ꙇ тъ запрѣти емоу никомоуже не г҃лати нъ шьдь покажи сѧ ꙇерѣови ꙇ принеси о очиштеніи своемь ѣкоже повелѣ муси въ очиште]нье ꙇмъ прохождааше же паче слово о н҄емь ꙇ сънимаахѫ сѧ народи мноѕи слꙑшати ꙇ ицѣлитъ сѧ отъ н҄его отъ недѫгъ своꙇхъ тъ же бѣ оходѧ въ поустꙑн҄ѭ ꙇ молѧ сѧ Ꙇ бꙑстъ отъ дьниі ꙇ тъ бѣ оучѧ ꙇ бѣахѫ сѣдѧште фарисѣі ꙇ законооучител҄е ꙇже бѣахѫ пришьли отъ вⸯсѣкоѩ вси галилеꙇскꙑ ꙇ юдеꙇскꙑ ꙇ отъ ꙇ҃лма ꙇ сила г҃нѣ бѣ цѣлити ѩ ꙇ се мѫжи носѧште на одрѣ ч҃ка ꙇже бѣ ослабл҄енъ ꙇ искаахѫ вьнести і ꙇ положити і прѣдь н҄имь ꙇ не обрѣтъше кѫдоу вънести і народа ради вьзлѣзъше на храмъ сквозѣ скѫдоль низъвѣсишѧ і съ ложемь прѣдъ ꙇ҃са ꙇ видѣвъ вѣрѫ ꙇхъ рече емоу ч҃лче отъпоуштаѭтъ ти сѧ грѣси твоі ꙇ начѧшѧ помꙑшлѣти кънижьници ꙇ фарисѣі г҃л҄ѭште къто естъ сь ꙇже г҃летъ власвимиѭ къто можетъ отъпоуштати грѣхꙑ тъкъмо единъ б҃ъ разоумѣвъ же и҃с помꙑшленьѣ ꙇхъ отъвѣштавъ рече ꙇмъ чьто помꙑшл҄ѣете въ сръдьцихъ вашихъ чьто естъ оудобѣе решти ослабл҄еноумоу отъпоуштаѭтъ ти сѧ грѣси твоі ли решти въстани ꙇ ходи нъ да оувѣсте ѣко власть ꙇматъ с҃нъ ч҃чскꙑ на земи отъпоуштати грѣхꙑ рече же ослабл҄еноумоу тебѣ г҃лѭ въстани ꙇ възъми ложе твое ꙇ иди въ домъ твоі ꙇ абье въста прѣдъ н҄ими възьмъ на н҄емьже лежааше ꙇде въ домъ своі славѧ б҃а ꙇ оужасъ приѩ всѧ ꙇ славл҄ѣахѫ б҃а ꙇ исплънишѧ сѧ страхомь г҃лѭште ѣко видѣхомъ дивъна дьньсь ꙇ по сихъ ꙇзиде ꙇ оузьрѣ мꙑтар҄ѣ ꙇменемь леуꙉиѭ сѣдѧшть на мьздьници ꙇ рече емоу ꙇди по мнѣ ꙇ оставь вⸯсѣ въставъ вь слѣдъ его ꙇде ꙇ сътвори чрѣжденье велико леуꙉиі емоу въ домоу своемь ꙇ бѣ народъ многъ мꙑтар҄ь ꙇ инѣхъ ꙇже бѣахѫ съ н҄имь вьзлежѧште ꙇ рьпътаахѫ кънижьн҄ици ꙇ фарисѣі къ оученикомъ его г҃лѭште по чьто съ мꙑтари ꙇ грѣшьникꙑ ѣстъ ꙇ пьетъ Ꙇ отъвѣштавъ и҃с рече къ н҄имъ не трѣбоуѭтъ съдравиі врачевъ нъ болѧштеі не придохъ призъватъ правьдьникъ нъ грѣшьникꙑ въ покаанье они же рѣшѧ къ н҄емоу по чьто оученици ꙇоанови постѧтъ сѧ чѧсто ꙇ молитвꙑ творѧтъ такожде ꙇ фарисѣꙇсци а твоі ѣдѧтъ ꙇ пьѭтъ онъ же рече къ н҄имъ еда можете с҃нꙑ брачьнꙑѩ доꙇдеже женихъ естъ съ н҄ими сътворити постити сѧ придѫтъ же дьнье егда отъѩтъ бѫдетъ отъ н҄ихъ жен҄ихъ тъгда постѧтъ сѧ въ тꙑ дни г҃лааше же ꙇ притъчѫ къ н҄имъ ѣко никъто же приставл҄еньѣ ризꙑ новꙑ не приставл҄ѣетъ на ризѫ ветъхѫ аште ли же ни ꙇ новѫѭ раздеретъ ꙇ ветъсѣи не приключитъ сѧ пристав҄енье еже отъ новааго ꙇ никътоже не вьливаетъ вина нова въ мѣхꙑ ветъхꙑ аште ли же ни просадитъ вино новое мѣхꙑ ꙇ то пролѣетъ сѧ ꙇ мѣси погꙑбнѫтъ нъ вино ново въ мѣхꙑ новꙑ въливати ꙇ обое събл҄юдетъ сѧ ꙇ никътоже пивъ ветъха абье хоштетъ новоумоу г҃летъ бо ветъхое лоуче естъ Бꙑстъ же въ сѫботѫ въторопрьвꙑ ꙇти емоу сквозѣ сѣаньѣ ꙇ въстръзаахѫ оученици его класꙑ ꙇ ѣдѣахѫ ꙇстираѭште рѫкама етериі же отъ фарисѣі рѣшѧ ꙇмъ чьто творите егоже не достоꙇтъ творити въ сѫботѫ ꙇ отъвѣштавъ и҃с рече къ н҄имъ ни ли сего есте чьли еже сътвори д҃адъ егда възлака самъ ꙇ иже бѣахѫ съ нимь како вьниде въ домъ б҃жіи ꙇ хлѣбꙑ прѣдъложеньѣ ѣстъ ꙇ дастъ сѫштімъ съ н҄имь ꙇхъже не достоѣше ѣсти тъкъмо ꙇерѣомъ единѣмъ ꙇ глааше ꙇмъ ѣко г҃ь естъ с҃нъ ч҃скъꙇ сѫботѣ Бꙑстъ же въ дроугѫѭ сѫботѫ вьнити емоу въ сънъмиште ꙇ оучити Ꙇ бѣ ч҃къ тоу ꙇ рѫка деснаа его бѣ соуха ꙇ назираахѫ і кън҄ижьници аште въ сѫботѫ ꙇцѣлитъ ꙇ да обрѧштѫтъ рѣчь на н҄ь онъ же вѣдѣаше помꙑшл҄еньѣ ꙇхъ ꙇ рече мѫжеви ꙇмѫштюемоу соухѫ рѫкѫ въстани ꙇ стани по срѣдѣ онъ же въста рече же и҃с къ н҄имъ въпрошѫ вꙑ аште достоꙇтъ въ сѫботꙑ добро творити ли зъло сътворити д҃шѫ с҃псти ли погоубити ꙇ възьрѣвъ на всѧ рече емоу простьри рѫкѫ твоѭ онъ же простьрѣтъ ꙇ оутвръди сѧ рѫка его ѣкꙑ дроугаѣ они же ꙇсплънишѧ сѧ безоумиѣ ꙇ г҃лаахѫ дроугъ къ дроугоу чьто оубо бишѧ сътворили ꙇ҃сви Бꙑстъ же въ дьни тꙑ ꙇзиде въ горѫ молити сѧ ꙇ бѣ об ношть въ молитвѣ б҃жіи ꙇ егда бꙑстъ дьнь пригласи оученикꙑ своѩ ꙇ избъра отъ н҄ихъ б҃ ꙇ҃ ѩже ꙇ а҃полꙑ нарече симона егоже ꙇменова петра ꙇ анⸯдрѣоу братра его ꙇ ѣкова ꙇ оанна филипа ꙇ варⸯтоломѣа ꙇ матⸯтеа ꙇ тⸯомѫ ꙇ ѣкова альфеова ꙇ симона нарицаемааго зилота ꙇ юдѫ ꙇѣковл҄ѣ ꙇ июдѫ ꙇскариотьскааго ꙇже бꙑс ꙇ прѣдател҄ь Ꙇ съшьдъ съ н҄ими ста на мѣстѣ равьнѣ ꙇ народъ оученикъ его ꙇ множьство много л҄юдиі отъ вьсеѩ ꙇюдѣѩ ꙇ и҃лма ꙇ поморьѣ тⸯурьскаѣ ꙇ сидоньска ꙇже придѫ послоушатъ его ꙇ ицѣлити сѧ отъ недѫгъ своꙇхъ ꙇ страждѫштеі отъ д҃хъ нечистъ цѣл҄ѣахѫ сѧ ꙇ вьсь народъ ꙇскааше прикасати сѧ емь ѣко сила ꙇз него ꙇсхождааше ꙇ ицѣл҄ѣаше вьсѧ Ꙇ тъ възведъ очи своі на оученикꙑ своѩ г҃лааше Блажени ништиі д҃хомь ѣко ваше естъ ц҃рствие б҃жие Блажени лачѫштеі нꙑн҄ѣ ѣко вꙑ насꙑтите сѧ Блажени плачѫштеі сѧ нꙑн҄ѣ ѣко вꙑ въсмѣете сѧ Блажени бѫдете егда вьзненавидѧтъ вꙑ ч҃ци ꙇ егда разлѫчѧтъ вꙑ ꙇ прон[о]с[ѧ]тъ ꙇмѧ ваше ѣко зъло с҃на ч҃скаго ради въздрадоуꙇте сѧ въ тъ дьнь ꙇ вьзиграꙇте се мъзда ваша многа на небесехъ по сихъ бо творѣахѫ пророкомъ о҃ци ꙇхъ Ѡбаче горе вамъ богатъꙇмъ ѣко въсприѩсте оутѣхѫ вашѫ горе вамъ насꙑштениі нꙑнѣ ѣко въс[п]лачете сѧ Горе вамъ смѣѭштімъ сѧ нꙑн҄ѣ ѣко въздꙑхаете ꙇ въсплачете сѧ горе егда добрѣ рекѫтъ о васъ вси ч҃ци по семоу бо творѣахѫ лъжиімъ пророкомъ о҃ци ꙇхъ Нъ вамъ г҃л҄ѭ слꙑшѧштиімъ л҄юбите врагꙑ вашѧ добро творите ненавидѧштиімъ васъ б҃гсвите клънѫштѧѩ вꙑ молите сѧ за творѧштѧѩ вамъ обидѫ Бьѭштюмоу тѧ въ деснѫѭ ланитѫ подаі дроугѫѭ ꙇ отемл҄ѭштюмоу тебѣ ризѫ ꙇ срачицѧ не възбрани всѣкомоу просѧштюмоу оу тебе даі ꙇ отѧмл҄ѭштааго твоѣ не ꙇстѧзаі Ꙇ ѣкоже хоштете да творѧтъ вамъ ч҃ци ꙇ вꙑ творите ꙇмъ такожде ꙇ аште л҄юбите л҄юбѧштѧѩ вꙑ каѣ вамъ хвала естъ ꙇбо ꙇ грѣшьници л҄юбѧштѧѩ л҄юбѧтъ Ꙇ аште благотворите благотворѧштиімъ вамъ каѣ вамъ хвала естъ ꙇбо ꙇ грѣшьници тожде творѧтъ Ꙇ аште въ заꙇмъ даете отъ н҄ихъже чаете въсприѩти каѣ вамъ хвала естъ ꙇбо ꙇ грѣшьници грѣшьникомъ въ заꙇмъ даѭтъ да въспримѫтъ равъно обаче л҄юбите врагꙑ вашѧ ꙇ благотворите ꙇ въ заꙇмъ даꙇте ничесоже чаѭште ꙇ бѫдетъ мъзда ваша многа ꙇ бѫдете с҃нове вꙑшьн҄ѣаго ѣко тъ благъ естъ на невъзблагодѣтънꙑѩ ꙇ зълꙑѩ Бѫдѣте оубо милосръди ѣкоже о҃ць милосръдъ естъ ꙇ не сѫдите да не сѫдѧтъ вамъ ꙇ не осѫждаꙇте да не осѫдѧтъ васъ отъпоустите ꙇ отъпоустѧтъ вꙑ даꙇте ꙇ дастъ сѧ вамъ мѣрѫ добрѫ натъканѫ ꙇ потрѫсънѫ ꙇ прѣлиѣѭштѫ сѧ да дадѧтъ на лоно ваше тоѭ бо мѣроѭ еѭже мѣрите възмѣрѧтъ вамъ рече же притъчѫ ꙇмъ еда можетъ слѣпьць слѣпца водити не оба ли въ ѣмѫ въпадета сѧ нѣстъ оученикъ надъ оучител҄емь своꙇмь съвръшенъ же всѣкъ бѫдетъ ѣкоже ꙇ оучител҄ь его Чьто же видиши сѫчьць ꙇже естъ въ очесе братра твоего а брьвъна еже естъ въ очесе твоемь не чюеши ли како можеши решти братроу твоемоу братре остави да ꙇзъмѫ сѫчьць ꙇже естъ въ оцѣ твоемь самъ бръвъна въ оцѣ твоемь не видѧ лицемѣре ꙇзъми пръвѣе брьвъно ꙇз очесе твоего ꙇ тъгда прозьриши ꙇзѧти сѫчьць ꙇжь естъ въ очесе братра твоего Нѣстъ бо дрѣво добро творѧ плода зъла ни дрѣво зъло творѧ плода добра всѣко оубо дрѣво отъ плода своего познаетъ сѧ не отъ трьньѣ бо чешѫтъ смокъви ни отъ кѫпинꙑ грозда обемл҄ѭтъ благꙑ бо ч҃къ отъ благааго съкровишта сръдьца своего ꙇзноситъ благое ꙇ зълꙑ ч҃къ отъ зълааго съкровишта своего ꙇзноситъ л зълое ѡтъ ꙇзбꙑтъка бо сръдьца г҃лѭтъ оуста его чьто же мѧ зовете г҃и г҃и а не творите ѣже г҃л҄ѭ всѣкъ грѧдꙙи къ мнѣ ꙇ слꙑшѧи словеса моѣ ꙇ творѧ ѣ съкажѫ вамъ комоу естъ подобьнъ подобьнъ естъ ч҃коу зиждѫштю храминѫ ꙇже ꙇскопа ꙇ оуглѫби ꙇ положи основанье на камене наводью же бꙑвъшю припаде рѣка храминѣ тоі ꙇ не може подвигнѫти еѩ основана бо бѣ на камене а слꙑшавꙑ ꙇ не творь подобьнъ естъ ч҃коу съзъдавъшю храминѫ безъ основаньѣ еꙇже прирази сѧ рѣка ꙇ абье разори сѧ ꙇ бꙑстъ раздроушенье храминꙑ тоѩ велье егда же съконьча всѧ г҃лꙑ сьѩ въ слоухꙑ л҄юдьмъ вьниде въ каперънаоумъ Сътьникоу же етероу рабъ болѧ зьлѣ оумирааше ꙇже бѣ емоу чьстьнъ слꙑшавъ же ꙇ҃са посъла къ н҄емоу старьцѧ ꙇюдеꙇскꙑ молѧ і да с҃петъ рабъ его они же пришьдъше къ ꙇ҃сви мол҄ѣахѫ і тъштьно г҃л҄ѭште емоу ѣко достоꙇнъ естъ еже аште даси емоу л҄юбитъ бо ѩзꙑкъ нашь ꙇ сънъмиште тъ съзъда намъ ꙇ҃с же ꙇдѣаше съ н҄ими еште же емоу недалече сѫштю отъ домоу посъла къ н҄емоу дроугꙑ сътьникъ г҃лѧ емоу г҃и не движи сѧ нѣсмь бо достоꙇнъ да подъ кровъ моі вьнидеши тѣмь же не себе достоꙇна сътворихъ прити къ тебѣ нъ рьци словомь ꙇ ицѣлѣтъ отрокъ мои ꙇбо азъ ч҃къ есмь подъ властелꙑ оучин҄енъ ꙇмѣѩ подъ собоѭ воѩ ꙇ г҃лѭ семоу ꙇди ꙇ идетъ ꙇ дроугоумоу приди ꙇ придетъ ꙇ рабоу моемоу сътвори се ꙇ сътворитъ ꙇ слꙑшавъ се и҃с чюди сѧ емоу ꙇ обрашть сѧ послѣдоуѭштюмоу народоу рече аминь г҃л҄ѭ вамъ ні въ ꙇ҃л҄и толикоѩ вѣрꙑ не обрѣтъ ꙇ възврашть сѧ въ домъ посъланꙑ обрѣтѫ болѧштааго раба ꙇцѣлѣвъша Ꙇ бꙑстъ въ прочиі ꙇдѣаше въ градъ нарицаемꙑ наꙇнъ ꙇ съ н҄имь ꙇдѣахѫ оученици его ꙇ народъ многъ ѣко же приближи сѧ къ вратомъ града ꙇ се ꙇзношаахѫ оумьръшь с҃нъ ꙇночѧдъ матери своеі ꙇ та бѣ въдова ꙇ народъ отъ града многъ бѣ съ н҄еѭ ꙇ видѣвъ ѭ г҃ь милосръдова ѭ ꙇ рече еі не плачи сѧ ꙇ пристѫпль коснѫ въ одръ носѧштеꙇ же сташѧ ꙇ рече юноше тебѣ г҃л҄ѭ въстани ꙇ сѣде мрътвъꙇ ꙇ начѧтъ г҃лати Приѩтъ же страхъ всѧ ꙇ славл҄ѣахѫ б҃а г҃лѭште ѣко пророкъ великъ въста въ насъ ꙇ ѣко посѣти г҃ь б҃ъ л҄юдиі своꙇхъ Ꙇ изиде слово се по всеі ꙇюдеі о н҄емь ꙇ по вьсеі странѣ Ꙇ възвѣстишѧ ꙇоаноу оученици его о всѣхъ сихъ ꙇ призъвавъ дъва етера отъ оученикъ своꙇхъ ꙇоанъ посъла къ ꙇ҃сви г҃лѧ тꙑ ли еси грѧдꙙи ꙇли ꙇного чаемъ пришьдъша же къ н҄емоу мѫжа рекоста ꙇоанъ крьстител҄ь посъла нꙑ къ тебѣ г҃лѧ тꙑ ли еси грѧдꙙи ꙇли ꙇного чаемъ въ тъ часъ ꙇцѣли многꙑ отъ нед=ѫгъ= ꙇ ранъ ꙇ д҃хъ зълъ ꙇ многомъ слѣпомъ дарова прозьрѣнье ꙇ отъвѣштавъ и҃с рече ꙇма шьдъша възвѣстита ꙇоаннови ѣже видѣста ꙇ слꙑшаста ѣко слѣпиі прозираѭтъ ꙇ хроміи ходѧтъ ꙇ прокажениі очиштаѭтъ сѧ ꙇ глоусиі слꙑшѧтъ мрътвиі въстаѭтъ ништиі благовѣствоуѭтъ ꙇ блажьнъ естъ ꙇже аште не съблазнитъ сѧ о мⸯнѣ ошьдъшема же оученикома ꙇоановома начѧтъ г҃лати къ народомъ о ꙇоанⸯнѣ чесо ꙇзидосте въ поустꙑн҄ѭ видѣтъ трьсти ли вѣтромь движемꙑ нъ чесо ꙇзидосте видѣтъ ч҃ка ли мѧкъками ризами одѣна се ꙇже въ одежди славьнѣ ꙇ въ пишти мⸯнозѣ сѫште вь ц҃рствіихъ сѫтъ нъ чесо ꙇзидосте видѣтъ пророка ли еꙇ г҃лѭ вамъ ꙇ лише п҃рорка Сь бо естъ о н҄емьже сⸯпано естъ се азъ посъл҄ѭ а҃ꙉлъ мои прѣдъ лицемь твоꙇмь ꙇже оуготоваетъ пѫть твоі прѣдъ тобоѭ Г҃лѭ же вамъ бол҄иі рожденꙑхъ женами пророкъ ꙇоанна крьстител҄ѣ никътоже нѣстъ мьн҄иі же въ ц҃рси б҃жіи бол҄иі его естъ Ꙇ вси л҄юдье слꙑшавъше ꙇ мꙑтаре оправьдишѧ б҃а крьштьша сѧ крьштеньемь ꙇоановомь фарисѣꙇ же ꙇ законьници съвѣтъ б҃жіи отъвръгѫ въ себѣ не крештьше сѧ отъ н҄его комоу оуподобл҄ѭ ч҃кꙑ рода сего ꙇ комоу сѫтъ подобьни подобьни сѫтъ отрочиштемъ сѣдѧштемъ на тръжиштихъ ꙇ приглашаѭште дроугъ дроуга ꙇ г҃лѭтъ свирахомъ вамъ ꙇ не плѧсасте плакахомъ сѧ вамъ ꙇ не плакасте приде бо ꙇоанъ крьстител҄ь ни хлѣба ѣдꙑ ни вина пьѩ ꙇ г҃лете бѣсъ ꙇматъ приде с҃нъ ч҃скꙑ ѣдꙑ и пьѩ ꙇ г҃лете се ч҃къ ѣдьца ꙇ винопивьца дроугъ мꙑтаремъ ꙇ грѣшьникомъ ꙇ оправьди сѧ прѣмѫдрость отъ всѣхъ чѧдъ своꙇхъ Мол҄ѣаше же і етеръ отъ фарисѣі да би ѣлъ съ н҄имь ꙇ въшьдъ въ домъ фарисѣовъ вьзлеже Ꙇ се жена въ градѣ ѣже бѣ грѣшьница ꙇ оувѣдѣвъши ѣко възлежитъ въ храминѣ фарисѣовѣ принесъши алавастръ мⸯура ꙇ ставъши зади при ногоу его плачѫшти сѧ начѧтъ мочити нозѣ его сльзами ꙇ власꙑ главꙑ своеѩ отирааше ꙇ облобꙑзааше нозѣ его ꙇ мазааше мⸯуромь видѣвъ же фарисеі възъвавꙑ его рече вь себѣ г҃лѧ сь аште би бꙑлъ п҃роркъ вѣдѣлъ би оубо ꙇ какова жена прикасаетъ сѧ емь ѣко грѣшьница естъ ѡтъвѣштавъ же и҃с рече къ н҄емоу симоне ꙇмамь ти нѣчьто решти онъ же рече оучител҄ю рьци дъва длъжьника бѣашете заꙇмодавьцю етероу единъ бѣ длъжьнъ пѧтьѭ сътъ динарь а дроугꙑ пѧтьѭ десѧтъ не ꙇмѫштема же ꙇма въздати обѣма ꙇма отъда которꙑ обою паче вьзлюбитъ і отъвѣштавъ симонъ рече непъштюѭ ѣко емоуже вѧште отъда онъ же рече емоу правь сѫдилъ еси ꙇ обрашть сѧ къ женѣ рече симоноу видиши ли сьѭ женѫ вьнидъ въ домъ твоі водꙑ на нозѣ моі не дастъ си же сльзами омочи нозѣ моі ꙇ власꙑ своꙇми отьр҄е лобьзаньѣ мⸯнѣ не дастъ си же отън҄елиже вьнидъ не прѣста облобꙑзаѭшти ногоу моею масломь главꙑ моеѩ не помаза си же мⸯуромь помаза ноѕѣ моі егоже ради г҃лѭ ти отъпоуштаѭтъ сѧ еі грѣси мнозіи ѣко вьзл҄юби много а емоуже мьн҄е отъпоуштаетъ сѧ мьн҄ьшьми л҄юбитъ рече же еꙇ отъпоуштаѭтъ сѧ тебѣ грѣси ꙇ начѧшѧ вьзлежѧштеі съ н҄имь г҃лати вь себѣ къто сь естъ ѣко ꙇ грѣхꙑ отъпоуштаетъ рече же къ женѣ вѣра твоѣ съпасе тѧ ꙇди въ миръ Бꙑс же по томь ꙇ тъ прохождааше сквозѣ градꙑ ꙇ вⸯси проповѣдаѩ ꙇ благовѣстоуѩ ц҃рсье б҃жие ꙇ оба на десѩте съ н҄имь ꙇ женꙑ етерꙑ ѩже бѣахѫ ꙇцѣл҄енꙑ отъ недѫгъ ꙇ ранъ ꙇ д҃хъ зълъ ꙇ болѣзніи мариѣ нарицаемаѣ магдалꙑн҄и ꙇж неѩже седмь бѣсъ ꙇзиде ꙇ оанⸯна жена хоузѣанина ꙇ инꙑ многꙑ ѩже слоужаахѫ емоу отъ ꙇмѣниі своꙇхъ Разоумѣѭштю же народоу мъногоу ꙇ грѧдѫштимъ отъ вⸯсѣхъ градъ къ н҄емоу притъчеѭ г҃лааше къ н҄имъ Ꙇзиде сѣѩи сѣатъ сѣмене своего ꙇ егда сѣаше ово паде при пѫти ꙇ попърано бꙑс ꙇ пⸯтицѧ н҃ебскꙑѩ позобашѧ е а дроугое паде на камене ꙇ прозѧбъ оусъше зан҄е не ꙇмѣаше влагꙑ а дроугое паде по срѣдѣ трьньѣ ꙇ въздрасте трьнье ꙇ подави е а дроугое паде на земл҄и добрѣ ꙇ прозѧбъ сътвори плодъ съторицеѭ се г҃лѧ възгласи ꙇмѣѩи оуши слꙑшати да слꙑшитъ въпрашаахѫ же і оученици его г҃л҄ѭште чьто естъ притъча си онъ же рече імъ вамъ дано естъ разоумѣти таінꙑ ц҃рсьѣ б҃жьѣ а прочиімъ въ притъчахъ да видѧште не видѧтъ ꙇ слꙑшѧште не слꙑшѧтъ ꙇ не разоумѣѭтъ Естъ же притъча си сѣмѧ естъ слово б҃жье а ꙇже при пѫти сѫтъ слꙑшѧштеі слово по томь же придетъ дьѣволъ ꙇ възъметъ слово отъ сръдьца ꙇхъ да не вѣрꙑ ꙇмъше с҃пени бѫдѫтъ а ꙇже на камениі ꙇже егда оуслꙑшѧтъ съ радостиѭ приемл҄ѫтъ слово ꙇ корене не ꙇмѫтъ ꙇже въ врѣмѧ вѣрѫ емл҄ѭтъ ꙇ въ врѣмѧ напасти остѫпаѭтъ а падъшее въ трьнье сиі сѫтъ слꙑшавъшеі ꙇ отъ печалиі ꙇ богатьства ꙇ сластьми житиіскъꙇми ходѧште подавл҄ѣѭтъ сѧ ꙇ не до връха плода творѧтъ а еже на добрѣ земи сиі сѫтъ ꙇже добромь сръдьцемь ꙇ благомь слꙑшѧштеі слово дръжѧтъ ꙇ плодъ творѧтъ въ тръпѣниі Никътоже оубо свѣтильника въжегъ покрꙑваетъ его спѫдомь ли подъ одромь полагаетъ нъ на свѣштьникъ възлагаетъ да въходѧштиі видѧтъ свѣтъ Нѣстъ бо таꙇно еже не авитъ сѧ ни оутаено еже не бѫдетъ познано ꙇ въ авл҄енье придетъ Бл҄юдѣте сѧ оубо како слꙑшите ꙇже бо ꙇматъ дастъ сѧ емоу а ꙇже не ꙇматъ ꙇ еже мьнитъ сѧ ꙇмѣѩ отъꙇметъ сѧ отъ н҄его Придѫ же къ н҄емоу мати ꙇ братрьѣ его ꙇ не можаахѫ бесѣдовати къ н҄емоу народомъ ꙇ възвѣстишѧ емоу г҃лѭште ѣко мати твоѣ ꙇ братрьѣ твоѣ вьнѣ стоѩтъ видѣти тѧ хотѧште онъ же отъвѣштавъ рече къ н҄имъ мати моѣ ꙇ братрьѣ моѣ сиі сѫтъ слꙑшѧштеі слово б҃жье ꙇ творѧште е Бꙑс же въ единъ отъ дьниі ꙇ тъ вълѣзе въ корабл҄ь ꙇ оученици его ꙇ рече ꙇмъ прѣꙇдѣмъ на онъ полъ езера ꙇ прѣѣдѫ ѣдѫштемъ же ꙇмъ оусъпе и҃с ꙇ съниде боурѣ вѣтръна въ езеръ ꙇ исконьчаваахѫ сѧ ꙇ вълаахѫ сѧ пристѫпьше же възбоудишѧ і г҃л҄ѭште наставьниче наставьниче погꙑбнемъ Ѡнъ же въставъ запрѣти вѣтроу ꙇ влън҄енью морьскоумоу ꙇ оулеже ꙇ бꙑстъ тишина ꙇ рече къ н҄имъ къде естъ вѣра ваша оубоѣвъше же сѧ чюдишѧ сѧ г҃лѭште къ себѣ къто оубо сь естъ ѣко ꙇ вѣтромъ велитъ ꙇ водѣ ꙇ послоушаѭтъ его ꙇ прѣѣдошѧ на земл҄ѭ ꙉенисаретьскѫ ѣже естъ об онъ полъ галилеѩ ꙇ ишьдъшемъ ꙇмъ на земл҄ѭ сърѣте і мѫжь етеръ отъ града ꙇже ꙇмѣаше бѣсъ отъ лѣтъ многъ ꙇ вь ризѫ не облачааше сѧ ꙇ въ храмѣ не живѣаше нъ въ гробѣхъ оузьрѣвъ же ꙇ҃са припаде къ н҄емоу ꙇ гласомь вельемь рече чьто естъ мьнѣ ꙇ тебѣ ꙇ҃се с҃не б҃а вꙑшьн҄ѣего мол҄ѭ ти сѧ не мѫчи мене прѣштааше бо д҃хви нечистоумоу ꙇзиди отъ ч҃ка отъ мъногъ бо лѣтъ въсхꙑштааше і ꙇ вѧзаахѫ і ѫжи желѣзнꙑ ꙇ пѫтꙑ стрѣгѫштеі ꙇ растръзааше ѫзꙑ гонимъ бꙑвааше бѣсомь сквозѣ поустꙑн҄ѧ въпроси же і ꙇ҃с г҃лѧ чьто ти ꙇмѧ естъ онъ же рече леꙉеонъ ѣко бѣси мнози вьнидѫ въ н҄ь ꙇ мол҄ѣахѫ і да не повелитъ ꙇмъ въ бездънѫ ꙇти бѣ же тоу стадо свиниі много пасомо въ горѣ ꙇ мол҄ѣахѫ і да повелитъ ꙇмъ въ тꙑ вьнити ꙇ повелѣ ꙇмъ ꙇ ишьдъше бѣси отъ ч҃ка вънидошѧ вь свиньѩ ꙇ оустръми сѧ стадо по брѣгоу въ езеро ꙇ истопе видѣвъше же пасѫштеі бꙑвъшее бѣжашѧ ꙇ вьзвѣстишѧ въ градѣ ꙇ вь селѣхъ ꙇзидѫ же видѣтъ бꙑвъшааго ꙇ придѫ къ ꙇ҃сви ꙇ обрѣтѫ сѣдѧшта ч҃ка ꙇж негоже бѣси ꙇзидѫ обльчена ꙇ съмꙑслѧшта при ногоу ꙇ҃своу ꙇ оубоѣшѧ сѧ вьзвѣстишѧ ꙇмъ видѣвъше же ꙇ како съпасе сѧ бѣсъновавꙑ ꙇ молишѧ і вьсь народъ области ꙉерꙉесіньскꙑѩ отити отъ нихъ ѣко страхомь вельемь одръжими бѣахѫ онъ же вълѣзъ въ корабл҄ь възврати сѧ Мол҄ѣаше же сѧ емоу мѫжь ꙇж негоже ꙇзиде бѣсъ да би съ н҄имь бꙑлъ ꙇ҃с же отъпоусти і г҃лѧ възврати сѧ въ домъ твоі ꙇ повѣдаі елико ти сътвори б҃ъ ꙇ иде по вьсемоу градоу проповѣдаѩ елико сътвори емоу б҃ъ Бꙑс же егда възврати сѧ и҃с приѩтъ і народъ бѣахѫ бо вьси чаѭште его Ꙇ се приде мѫжь емоуже бѣ ꙇмѧ ꙇарь ꙇ тъ кънѧзь сънъмиштю бѣ ꙇ падъ при ногоу ꙇ҃своу мол҄ѣаше і вьнити въ домъ своі ѣко дъшти ꙇночѧда бѣ емоу ѣко ꙇ дъвою на десѧте лѣтоу ꙇ та оумирааше егда же ꙇдѣаше народи оугнѣтаахѫ і Ꙇ жена сѫшти въ точеніи кръви отъ дъвою на десѧте лѣтоу ѣже врачемъ ꙇздаавъши вьсе ꙇмѣнье свое ни отъ единого же не мозе ꙇцѣлѣти си пристѫпьши съ слѣда коснѫ сѧ въскрилиі ризѣ его ꙇ абье ста теченье кръве еѩ ꙇ рече и҃с къто естъ коснѫвꙑ сѧ мⸯнѣ отъмѣтаѭштемъ же сѧ всѣмъ рече петръ ꙇ иже съ н҄имь бѣахѫ наставьниче народи оутѣштаѭтъ тѧ ꙇ гнетѫтъ ꙇ г҃леши къто естъ коснѫвꙑ сѧ мⸯнѣ ꙇ҃с же рече прикоснѫ[вꙑ сѧ мнѣ къто азъ бо чюхъ силѫ ꙇшьдъшѫ ꙇз мене ꙇ видѣвъши жена ѣко не оутаꙇ сѧ трепештѫшти приде ꙇ падъши прѣдъ н҄имь за н҄ѭже винѫ прикоснѫ сѧ емь повѣда прѣдъ всѣми л҄юдьми ꙇ ако ꙇцѣлѣ абье ꙇ҃с рече еі дръзаі дъшти вѣра твоѣ с҃пе тѧ ꙇди въ миръ Еште же емоу г҃лѭштю пришьдъ етеръ отъ архⸯисунагога г҃ла емоу ѣко оумрѣтъ дъшти твоѣ не движи оучител҄ѣ и҃с же слꙑшавъ отъвѣшта емоу г҃лѧ не боі сѧ тъкъмо вѣроуи ꙇ с҃пена бѫдетъ пришьдъ же въ домъ не да никомоуже вьнити съ собоѭ тъкъмо петрови ꙇ иоаноу ꙇ иѣковоу ꙇ о҃цю отроковицѧ ꙇ матери рꙑдаахѫ же вси ꙇ плакаахѫ же сѧ еѩ онъ же рече не плачите сѧ нѣстъ оумръла дѣвица нъ съпитъ ꙇ рѫгаахѫ сѧ емоу вѣдѫште ѣко оумрѣтъ онъ же ꙇзгънавъ вьсѧ вънъ ꙇ имъ ѭ за рѫкѫ възгласи г҃л҄ѧ отроковице въстани ꙇ възврати сѧ д҃хъ еѩ ꙇ въскръсе абье ꙇ повелѣ дати еі ѣсти ꙇ оужаснѫста сѧ родител҄ѣ еѩ онъ же запрѣти ꙇма не повѣдита никомоуже бꙑвъшаего Съзъвавъ же оба на десѧте дастъ ꙇмъ силѫ ꙇ власть на всѣхъ бѣсѣхъ ꙇ недѫгꙑ цѣлити ꙇ посъла ѩ проповѣдати ц҃рствие б҃жье ꙇ ицѣлити болѧштѧѩ ꙇ рече къ н҄имъ ничьсоже не възезм҄ѣте на пѫть ни жьзла ни пирꙑ ни хлѣба ни съребра ни дъвою ризоу ꙇмѣти ꙇ въ н҄ьже домъ вьнидете тоу прѣбꙑваіте ꙇ отътѫдоу ꙇсходите Ꙇ елико не приемл҄ѭтъ васъ ꙇсходѧште отъ града того прахъ отъ ногъ вашихъ отътрѧсѣте въ съвѣдѣние на н҄ѧ Ꙇсходѧште же прохождаахѫ сквозѣ вси благовѣстоуѭште въсѫдоу Слꙑша же ꙇродъ четврътовластьць бꙑваѭштаа отъ н҄его вⸯсѣ ꙇ не домꙑшл҄ѣаше сѧ зан҄е г҃лемо бѣ отъ етеръ ѣко ꙇоанъ въста отъ мрътвꙑхъ отъ ꙇнѣхъ же ѣко ꙇлиѣ ави сѧ отъ дроугꙑхъ же ѣко пророкъ нѣкꙑ отъ древльнихъ въскръсе ꙇ рече ꙇродъ ꙇоанна азъ оусѣкнѫхъ къто же естъ сь о н҄емьже азъ слꙑшѫ таковаѣ ꙇ искааше видѣти і Ꙇ възвраштьше сѧ а҃поли повѣдашѧ емоу ели сътворишѧ Ꙇ поꙇмъ ѩ отиде единъ на мѣсто поусто града нарицаемаго видъсаꙇда народи же разоумѣвъше по н҄емь ꙇдѫ ꙇ приꙇмъ ѩ г҃лааше ꙇмъ о ц҃рстви б҃жи ꙇ трѣбоуѭштѧѩ ꙇцѣл҄еньѣ цѣл҄ьше Дьнь же начѧтъ прѣклан҄ѣти сѧ пристѫпл҄ьша же оба на десѩте рѣсте емоу отъпоусти народꙑ да ошьдъше въ окръстън҄ѧѩ вси ꙇ села витаѭтъ ꙇ обрѧштѫтъ брашьно ѣко сьде на поустѣ мѣстѣ есмъ рече же къ н҄имъ дадите ꙇмъ вꙑ ѣсти они же рѣшѧ не ꙇмамъ сьде вѧште пѧти хлѣбъ ꙇ рꙑбоу дъвою аште оубо не мꙑ шьдъше въ всѧ л҄юди сьѩ коупимъ брашьна бѣаше бо мѫжь ѣко пѧть тꙑсѫшть рече же къ оученикомъ своꙇмъ посадите ѩ на сподꙑ по пѧти десѧтъ ꙇ сътворишѧ тако ꙇ посадишѧ всѧ примъ же пѧть хлѣбъ ꙇ обѣ рꙑбѣ възьрѣвъ на н҃бо б҃гви ѩ ꙇ съломи ꙇ даѣше оученикомъ своꙇмъ прѣдъложити народоу ꙇ ѣшѧ ꙇ насꙑтишѧ сѧ вси ꙇ възѧшѧ ꙇзбꙑвъшѧѩ ꙇмъ оукроухъ коша дъва на десѧте Ꙇ бꙑстъ егда мол҄ѣаше сѧ единъ съ н҄имь бѣахѫ оученици его ꙇ въпроси ѩ г҃лѧ кого мѧ непьштюѭтъ народи бꙑти они же отъвѣштавъше рѣшѧ ꙇоанна крьстител҄ѣ ꙇни же ꙇлиѭ ови же ѣко п҃роркъ етеръ древл҄ьниіхъ въскръсе рече же ꙇмъ вꙑ же кого мѧ г҃лете бꙑти отъвѣштавъ же петръ рече х҃а б҃жьѣ Ѡнъ же запрѣшть ꙇмъ повелѣ никомоуже не г҃лати сего рекъ ѣко подобаатъ с҃ноу ч҃скоумоу много пострадати ꙇ искоушеноу бꙑти отъ старць ꙇ архиереі ꙇ кънижьникъ ꙇ оубьеноу бꙑти ꙇ третиі дьнь въскръснѫти г҃лааше всѣмъ аште къто хоштетъ по мнѣ ꙇти да отъвръжетъ сѧ себе ꙇ да възъметъ к҃рстъ своі по всѧ дни ꙇ ходитъ по мнѣ ꙇже бо аште хоштетъ д҃шѫ своѭ съпасти погоубитъ ѭ ꙇже аште хоштетъ погоубитъ д҃шѫ своѭ мене ради тъ с҃петъ ѭ каѣ польза ч҃коу аште приобрѧштетъ вьсь миръ а себе погоубитъ ли отъштетитъ ꙇже бо аште постꙑдитъ сѧ мене ꙇ моꙇхъ словесъ сего с҃нъ ч҃скꙑ постꙑдитъ сѧ егда придетъ въ славѣ своеі ꙇ о҃тьчи ꙇ с҃тъꙇхъ а҃ꙉлъ Г҃лѭ же вамъ въ ꙇстинѫ сѫтъ етери отъ стоѩштихъ сьде ꙇже не ꙇмѫтъ въкоусити съмръти доньдеже оузьрѧтъ ц҃рстве б҃жье Бꙑстъ же по словесехъ сихъ ѣко дьниі осмь ꙇ поꙇмъ петра ꙇ оанⸯна ꙇ иѣкова вьзиде на горѫ помолитъ сѧ ꙇ бꙑс егда мол҄ѣаше сѧ видѣнье лица его ꙇно ꙇ одѣанье его бѣло блисцаѩ сѧ ꙇ се мѫжа дъва съ н҄имь г҃л҄ѭшта ѣко бѣсте муси ꙇ илиѣ авьша сѧ въ славѣ г҃лааше же ꙇсходъ его ꙇже хотѣаше съконьчати сѧ въ ꙇ҃лмѣ петръ же ꙇ сѫштаа съ н҄имь бѣахѫ отѧгъчени сънъмь оубоуждьше же сѧ видѣшѧ славѫ его ꙇ оба мѫжа стоѩшта съ н҄имь ꙇ бꙑстъ егда разлѫчаашете сѧ отъ н҄его рече петръ къ ꙇ҃сви наставьниче добро естъ намъ сьде бꙑти ꙇ сътворимъ скиниѩ трі тебѣ единѫ ꙇ единѫ мосѣови ꙇ единѫ ꙇлиі не вѣдꙑ же г҃лааше Се же емоу г҃лѭштю бꙑстъ облакъ ꙇ осѣни ѩ оубоѣшѧ же сѧ въшьдъшемъ же ꙇмъ въ облакъ ꙇ гласъ бꙑс ꙇзо облака г҃лѧ сь естъ с҃нъ мои възл҄юбл҄енъꙇ того послоушаꙇте ꙇ егда бꙑстъ г҃лас обрѣте сѧ и҃с единъ ꙇ ти оумльчашѧ ꙇ никомоуже не възвѣстишѧ въ тꙑ дни ничьсоже о тѣхъ ѣже видѣшѧ Бꙑстъ же въ прочи дⸯнь съшедъшемъ ꙇмъ съ горꙑ сърѣте і народъ многъ ꙇ се мѫжь ꙇз народа възъпи г҃л҄ѧ оучител҄ю мол҄ѭ ти сѧ призьри на с҃нъ моі ѣко единочѧдъ ми естъ ꙇ се д҃хъ емл҄етъ і ꙇ вьнезапѫ въпиетъ ꙇ прѫжаатъ сѧ съ пѣнами ꙇ едъва оходитъ отъ н҄его съкроушаѩ і ꙇ молихъ сѧ оученикомъ твоꙇмъ да ꙇжденѫтъ і ꙇ не възмогѫ ѡтъвѣштавъ же и҃с рече емоу ѡ роде невѣрⸯнъ ꙇ развраштенъ доколѣ бѫдѫ въ васъ ꙇ тръпл҄ѭ вꙑ приведи с҃нъ твоі сѣмо еште же грѧдоуштю емоу повръже і бѣсъ ꙇ сътрѧсе запрѣти же и҃с д҃хви нечистоумоу д҃ше нечистꙑ ꙇзиди отъ отрока ꙇ ицѣли отрока ꙇ въдастъ і о҃цю его дивл҄ѣахѫ же сѧ вси о величиі б҃жіи Вⸯсѣмъ же чюдѧштемъ сѧ о всѣхъ ѣже твор҄ѣаше и҃с рече оученикомъ своꙇмъ въложите вꙑ въ оуши ваши словеса си с҃нъ бо ч҃скꙑ ꙇматъ прѣдати сѧ въ рѫцѣ ч҃сцѣ они же не разоумѣшѧ г҃ла сего бѣ бо прикръвенъ отъ н҄ихъ да не оштютѧтъ его ꙇ боѣахѫ сѧ въпроситі иі о г҃лѣ семь Вьниде же помꙑшл҄енье вь н҄ѧ къто ꙇхъ вѧштиі би бꙑлъ ꙇ҃с же вѣдꙑ помꙑшл҄енье сръдьца ꙇхъ приімъ отрочѧ постави е оу себе ꙇ рече ꙇмъ ꙇже аште приіметъ отрочѧ се въ ꙇмѧ мое мѧ приемл҄етъ ꙇ иже аште мѧ приемл҄етъ приемл҄етъ посълавъшааго мѧ ꙇже бо мьн҄иі естъ всѣхъ васъ сь естъ вѧштьі Ѡтъвѣштавъ же ꙇоаннъ рече наставьниче видѣхомъ етера о ꙇмени твоемь ꙇзгонѧшта бѣсꙑ ꙇ възбранихомъ емоу ѣко въ слѣдъ ходитъ съ нами ꙇ рече къ н҄емоу и҃с не браните емоу нѣстъ бо на вꙑ ꙇже бо нѣстъ на вꙑ по васъ естъ Бꙑс же егда съконьчаваахѫ сѧ дьнье въсхожденью его ꙇ тъ оутвръди лице свое ꙇти въ і҃лмъ ꙇ посъла вѣстьникꙑ прѣдъ лицемь своꙇмь ꙇ шьдъше вьнидѫ въ всь самарѣньскѫ да оуготовѧтъ емоу ꙇ не приѩшѧ его ѣко лице его бѣ грѧдꙑ въ і҃лмъ видѣвъша же оученика его ꙇѣковъ ꙇ оанⸯнъ рѣсте г҃и хоштеши ли ꙇ речевѣ да огн҄ь съшьдъ съ н҃ебсе ꙇ поѣстъ ѩ ѣкоже ꙇлиѣ сътвори ѡбрашть же сѧ запрѣти ꙇма ꙇ рече не вѣста сѧ кого д҃ха еста вꙑ с҃нъ бо ч҃скꙑ нѣстъ пришьлъ д҃шь ч҃скъ погоубитъ нъ с҃пстъ ꙇ идѫ въ ꙇнѫ вьсь Бꙑстъ же ꙇдѫштемъ ꙇмъ по пѫти рече етеръ къ н҄емоу ꙇдѫ по тебѣ ѣможе колижьдо ꙇдеши г҃и ꙇ рече емоу и҃с лиси ѣзвинꙑ ꙇмѫтъ ꙇ пⸯтицѧ н҃бскꙑѩ гнѣзда а с҃нъ ч҃скꙑ не ꙇматъ къде главꙑ подъклонити рече къ дроугоумоу ходи въ слѣдъ мене онъ же рече г҃и повели ми древл҄е шьдъше погрети о҃ца моего рече же емоу и҃с остави мрътвъꙇмъ погрети своѩ мрътвьцѧ тꙑ же шьдъ възвѣштаі ц҃рсие б҃жье Рече же ꙇ дроугъꙇ ꙇдѫ по тебѣ г҃и древл҄е же повели отъврѣшти ми сѧ ꙇже сѫтъ въ домоу моемь рече же никътоже възложь рѫкꙑ своеѩ на рало ꙇ зьрѧ вьспѧть оуправл҄енъ естъ въ ц҃рси б҃жіи По сихъ же ави г҃ь ꙇнѣхъ н҃тъ ꙇ посъла ѩ по дⸯвѣма прѣдъ лицемь своꙇмь въ вⸯсѣкъ градъ ꙇ мѣсто ѣможе хотѣаше самъ ꙇти Г҃лааше же къ н҄имъ жѧтва оубо многа а дѣлател҄ь мало молите сѧ оубо г҃ноу жѧтвѣ да ꙇзведетъ дѣлател҄ѧ на жѧтвѫ своѭ Ꙇдѣте се азъ посꙑлаѭ вꙑ ѣко агнѧ по срѣдѣ влькъ ни носите вълагалишта ни врѣтишта ни сапогъ ꙇ никогоже на пѫти не цѣлоуите Въ н҄ьже домъ вьнидете колижьдо пръвѣе г҃лите миръ домоу семоу аште ли бѫдѫтъ с҃нове мира почиетъ на н҄емь миръ вашь аште ли ни къ вамъ възвратитъ сѧ Въ томь же домоу прѣбꙑваꙇте ѣдѫште ꙇ пьѭште ѣже сѫтъ оу н҄ихъ достоꙇнъ бо естъ дѣлател҄ь мъздꙑ своеѩ не прѣходите же ꙇз домоу въ домъ Ꙇ въ н҄ьже градъ колижьдо вьнидете ꙇ приемл҄ѭтъ вꙑ ѣдите прѣдълагаемаѣ вамъ ꙇ цѣлите недѫжьнꙑѩ ꙇже сѫтъ вь н҄емь ꙇ г҃лите ꙇмъ приближи сѧ на вꙑ ц҃рсие б҃жье Въ н҄ьже колижьдо градъ въходите ꙇ не приемл҄ѭтъ васъ ꙇшьдъше на распѫтьѣ его рьцѣте ꙇ прахъ прильпъшиі насъ отъ града вашего въ ногахъ =н=ашихъ отътрѧсаемъ вамъ Ѡбаче се вѣдите ѣко приближи сѧ на вꙑ ц҃рсие б҃жие г҃лѭ вамъ ѣко содомл҄ѣнемъ въ тъ дьнь отърадьнѣе бѫдетъ неже градоу томоу Горе тебѣ хоразинъ горе тебѣ видъсаꙇда ѣко аште въ тⸯурѣ ꙇ сидонѣ силꙑ бишѧ бꙑлꙑ бꙑвъшѧѩ въ ваю древл҄е оубо въ врѣтишти ꙇ попелѣ сѣдѧште покаали сѧ бишѧ обаче тⸯуроу ꙇ сидоноу отърадьнѣе бѫдетъ на сѫдѣ неже вама ꙇ тꙑ каферънаоумъ до н҃се вьзнесъ сѧ до ада съведеши сѧ Слоушаѩі васъ мене слоушаетъ ꙇ слоушаѩи мене слоушаетъ посълавъшааго мѧ ꙇ отъмѣтаѩі сѧ васъ мене сѧ отъмѣтаетъ а отъмѣтаѩі сѧ мене отъмѣтаетъ сѧ посълавъшааго мѧ Възвратишѧ же сѧ седмь десѧтиі съ радостиѭ г҃лѭште г҃и ꙇ бѣси повиноуѭтъ сѧ намъ о ꙇмени твоемь рече же ꙇмъ видѣхъ сотонѫ ѣко млъниѭ съ н҃се падъша се дахъ вамъ власть настѫпати на змьѩ ꙇ скоръпиѩ ꙇ на всѫ силѫ вражьѭ ꙇ ничьтоже васъ не врѣдитъ обаче о семь не радоуꙇте сѧ ѣко бѣси вамъ повиноуѭтъ сѧ радоуꙇте же сѧ ѣко ꙇмена ваша напсана сѫтъ на н҃схъ Въ тъ часъ въздрадова сѧ д҃хомь и҃с ꙇ рече ꙇсповѣдаѭ ти сѧ о҃че г҃и н҃ебсе ꙇ земл҄ѧ ѣко оутаꙇлъ еси си отъ прѣмѫдръ ꙇ разоумьнъ ꙇ отъкрꙑ си младьньцемъ еі о҃че ѣко тако бꙑстъ благовол҄ение прѣдъ тобоѭ Вⸯсѣ мнѣ прѣдана бꙑшѧ отъ о҃ца моего ꙇ никътоже не вѣстъ къто естъ с҃нъ тъкъмо о҃ць ꙇ къто естъ о҃ць токⸯмо с҃нъ ꙇ емоуже аште хоштетъ с҃нъ авити ꙇ обрашть сѧ къ оученикомъ единъ рече Блаженѣ очи видѧштиі ѣже видите г҃лѭ бо вамъ ѣко мнози п҃рорци ꙇ ц҃ри въсхотѣшѧ видѣти ѣже видите ꙇ не видѣшѧ ꙇ слꙑшати ѣже слꙑшите ꙇ не слꙑшашѧ Ꙇ се законникъ етеръ въста ꙇскоушаѩ і ꙇ г҃лѧ оучител҄ю чьто сътворь животъ вѣчьнꙑ наслѣдоуѭ онъ же рече къ н҄емоу въ законѣ чьто естъ пⸯсано како чьтеши онъ же отъвѣштавъ рече вьзл҄юбиши г҃а б҃а своего отъ всего сръдьца твоего ꙇ вⸯсеѭ д҃шеѭ ꙇ вьсеѭ крѣпостиѭ твоеѭ ꙇ вⸯсѣмь помꙑшл҄еньемь твоꙇмь ꙇ подроуга своего ѣко самъ сѧ рече же емоу и҃с правѣ отъвѣшта се твори ꙇ живъ бѫдеши онъ же хотѧ оправьдити сѧ самъ рече къ ꙇ҃сви ꙇ къто естъ ꙇскрьн҄иі ми отъвѣштавъ же и҃с рече Ч҃къ етеръ съхождааше отъ ꙇ҃лма въ ерихѫ ꙇ въ разбоꙇникꙑ въпаде ꙇже ꙇ съвлъкъше і ꙇ ѣзвꙑ възложьше отидошѧ ꙇ оставьше і елѣ живъ сѫшть по прикл҄ючаю же ꙇерѣі етеръ съхождааше пѫтьмь тѣмь ꙇ видѣвъ і мимоꙇде такожде же ꙇ леуꙉитъ бꙑвъ на томь мѣстѣ пришьдъ ꙇ видѣвъ і мимоꙇде самарѣнинъ же етеръ грѧдꙑ приде надъ н҄ь ꙇ видѣвъ і милосръдова ꙇ пристѫпл҄ь обѧза строупꙑ его вьзливаѩ масло ꙇ вино въсаждь же і на своі скотъ приведе же і въ гостиницѫ ꙇ прилежа емь ꙇ на оутрьѣ ꙇшьдъ ꙇзьмъ дⸯва пѣнѧза дастъ гостинникоу ꙇ рече емоу прилежи емь ꙇ еже аште приіждівеши азъ егда възвраштѫ сѧ въздамь ти къто оубо тѣхъ тріи ꙇскрьн҄иі мьнитъ ти сѧ бꙑти въпадъш҄юмоу въ разбоꙇникꙑ онъ же рече сътворьі милостꙑн҄ѭ съ н҄имь рече же емоу и҃с ꙇди ꙇ тꙑ твори такожде Бꙑстъ же ходѧштю емоу ꙇ тъ вьниде въ вьсь етерѫ жена же етера ꙇменемь марⸯта приѩтъ і въ домъ свои ꙇ се еі бѣ сестра ꙇменемь мариѣ ѣже ꙇ сѣдъши при ногоу ꙇ҃своу слꙑшааше слово его ꙇ марⸯта млъвл҄ѣаше о мнозѣ слоужьбѣ ставьши же рече г҃и не родиши ли ѣко сестра моѣ единѫ мѧ остави слоужити рьци оубо еі да ми поможетъ отъвѣштавъ же рече еі и҃с марⸯта марⸯта печеши сѧ ꙇ мльвиши о мнозѣ едино же естъ на потрѣбѫ мариѣ бо благѫѭ чѧсть ꙇзбъра ѣже не отъꙇметъ сѧ отъ н҄еѩ Ꙇ бꙑстъ сѫштю емоу на мѣстѣ етерѣ молѧштоу сѧ ꙇ ѣко прѣста рече етеръ отъ оученикъ его къ н҄емоу г҃и наоучи нꙑ молити сѧ ѣкоже ꙇоанъ наоучи оученикꙑ своѩ рече же ꙇмъ егда молите сѧ г҃лите Ѡ҃че нашь ꙇже еси на н҃сехъ да с҃титъ сѧ ꙇмѧ твое да придетъ ц҃рсие твое да бѫдетъ вол҄ѣ твоѣ ѣко на н҃се ꙇ на земи хлѣбъ нашь надьневънꙑ даі намъ на всѣкъ дⸯнь ꙇ остави намъ грѣхꙑ нашѧ ꙇбо ꙇ сами оставл҄ѣемъ всѣкомоу длъжьникоу нашемоу ꙇ не въведи насъ въ ꙇскоушенье нъ ꙇзбави нꙑ отъ неприѣзни Ꙇ рече къ н҄имъ къто отъ васъ ꙇматъ дроугъ ꙇ идетъ къ н҄емоу полоу ношти ꙇ речетъ емоу дроуже даждь ми въ заемъ три хлѣбꙑ ꙇжде къ мⸯнѣ дроугъ ми приде съ пѫти ꙇ не ꙇмамъ чьсо положити прѣдъ н҄имь ꙇ тъ ꙇзѫтрьѫдоу отьвѣштавъ речетъ не твори ми троуда юже двьри затворенꙑ сѫтъ ꙇ дѣти моѩ съ мъноѭ на ложи сѫтъ не могѫ въстати датъ тебѣ г҃лѭ вамъ аште не дастъ емоу въставъ зан҄е естъ дроугъ емоу нъ за безочьство его въставъ дастъ емоу елико трѣбоуетъ ꙇ азъ г҃лѭ вамъ просите ꙇ дастъ сѧ вамъ ꙇштате ꙇ обрѧштете тлъцѣте ꙇ отвръзетъ сѧ вамъ вⸯсѣкъ бо просѧі приемл҄етъ ꙇ иштѧі обрѣтаетъ ꙇ тлъкѫштюмоу отвръзетъ сѧ которааго же отъ васъ о҃ца въспроситъ с҃нъ твоі хлѣба еда камень подастъ емоу ли рꙑбꙑ еда въ рꙑбꙑ мѣсто змиѭ подастъ емоу ꙇли аште проситъ аіца еда подастъ емоу скоръпиі аште оубо вꙑ зьли сѫште оумѣете дааньѣ благаа даати чѧдомъ вашимъ кольми паче о҃ць вашь съ н҃ебсе дастъ д҃хъ благъ просѧштиімъ оу н҄его Ꙇ бѣ ꙇзгонѧ бѣсꙑ ꙇ тоу бѣ нѣмъ бꙑс же бѣсоу ꙇзгънаноу п҃рогла нѣмꙑ ꙇ дивл҄ѣахѫ сѧ народи етериі же отъ н҄ихъ рѣшѧ о вельзѣоулѣ кънѧзи бѣсъ ꙇзгонитъ бѣсꙑ дроузиі же ꙇскоушаѭште і знаменьѣ ꙇскаахѫ съ н҃ебсе онъ же вѣдꙑ ихъ помꙑшленьѣ рече ꙇмъ всѣко ц҃рсие раздѣл҄ѣѩ сѧ само вь себѣ запоустѣетъ ꙇ домъ на домъ падаетъ аште же ꙇ сотона самъ вь себѣ раздѣли сѧ како станетъ ц҃рсье его ѣко г҃лете о вельзѣволѣ ꙇзгон[ѧщъ мѧ бѣсꙑ аште же азъ о вельзѣволѣ ꙇзгон҄ѭ бѣсꙑ оубо постиже на васъ ц҃рсье б҃жье егда крѣпъкꙑ въорѫжь сѧ хранитъ своі дворъ въ мирѣ сѫтъ ꙇмѣньѣ его а пон҄еже крѣпл҄иі его нашьдъ побѣдитъ і вьсѣ орѫжьѣ его отъметъ на н҄еже оупъвааше ꙇ користь его раздаетъ ꙇже нѣстъ съ мноѭ на мѧ естъ ꙇ иже не събираетъ съ мъноѭ растачаѭтъ Егда нечистꙑ д҃хъ ꙇзидетъ отъ ч҃ка прѣходитъ сквозѣ бездънаа мѣста ꙇштѧ покоѣ ꙇ не обрѣтаѩ г҃летъ възвраштѫ сѧ въ домъ моі отъ н҄ѭдоуже ꙇзидъ ꙇ пришьдъ обрѣтаетъ пометенъ оукрашенъ тъгда ꙇдетъ ꙇ поꙇметъ дроугꙑхъ горьшь себе седмь ꙇ въшьдъше живѫтъ тоу ꙇ бꙑваѭтъ послѣдьн҄ѣа ч҃коу томоу горьши пръвꙑхъ Бꙑс же егда г҃лааше се въздвигъши гласъ етера жена отъ народа рече емоу блажено чрѣво ношьшее тѧ ꙇ съсьца ѣже еси съсалъ онъ же рече тѣмь же оубо блаженіи слꙑшѧштеі слово б҃жье ꙇ хранѧште е Народомъ же събираѭштемъ сѧ начѧтъ г҃лати родо сь родъ лѫкавъ естъ ꙇ знаменьѣ ꙇштетъ ꙇ знаменье не дастъ сѧ емоу тъкмо знаменье ꙇонꙑ п҃рорка ѣкоже бо бꙑс ꙇона знамение ниневьꙉитомъ тако бѫдетъ с҃нъ ч҃скꙑ родоу семоу цѣсарица южьска въстанетъ на сѫдъ съ мѫжи рода сего ꙇ осѫдѧтъ ѩ ѣко приде отъ коньца земл҄ѧ слꙑшатъ прѣмѫдрости соломоун҄ѧ ꙇ се множае сьде соломоуна мѫжи ніневьꙉитьсци въскръснѫтъ на сѫдъ съ родомь симь ꙇ осѫдѧтъ і ѣко покаашѧ сѧ въ проповѣдь ꙇонинѫ ꙇ се мъножае сьде ꙇонꙑ Никътоже свѣтильника вьжегъ въ кровѣ полагаетъ ни подъ спѫдомь нъ на свѣштьницѣ да въходѧштеі видѧтъ свѣтъ Свѣтильникъ тѣлоу естъ око твое егда оубо око твое просто бѫдетъ ꙇ вьсе тѣло твое просто бѫдетъ а пон҄еже лѫкаво бѫдетъ ꙇ тѣло твое тьмьно бѫдетъ бл҄юди оубо еда свѣтъ ꙇже естъ вь тебѣ тъма естъ аште оубо тѣло твое свѣтъло бѫдетъ не ꙇмꙑ чѧсти етерꙑ тьмънꙑ бѫдетъ свѣтъло вⸯсе ѣко се егда свѣтильникъ блисцаньемь просвѣштаетъ сѧ Егда же г҃лааше мол҄ѣаше і фарисѣі етеръ да обѣдоуетъ оу н҄его вьшьдъ же вьзлеже фарисѣі же видѣвъ диви сѧ ѣко не прѣжде крьсти сѧ пръвѣе обѣда Рече же и҃с къ н҄емоу нꙑн҄ѣ вꙑ фарисѣи вьнѣшьн҄ѧѩ стьклѣницѧ ꙇ бл҄юдомъ очиштаете а вънѫтрьн҄ѣа ваша плъна сѫтъ хꙑштеньѣ ꙇ зълобꙑ безоумьни не ꙇже ли естъ сътворилъ вьнѣшьн҄ее ꙇ вънѫтрьн҄ее сътворилъ Ѡбаче сѫштаа дадите милостꙑн҄ѭ ꙇ вса чиста вамъ сѫтъ Нъ горе вамъ фарисѣомъ ѣко десѧтинѫ даете отъ мѧтꙑ ꙇ пиганъ ꙇ вьсѣкого зельѣ ꙇ мимоходите сѫдъ ꙇ л҄юбовь б҃жиѭ си же подобааше сътворити ꙇ онѣхъ не оставл҄ѣти Горе вамъ фарисѣомъ ѣко л҄юбите прѣдъсѣданье на сънъмиштихъ ꙇ цѣлованьѣ на тръжиштихъ Горе вамъ кънижьници ꙇ фарисѣі ꙇ лицемѣри ꙇжде есте ако ꙇ гроби не вѣдоми ꙇ ч҃ци ходѧштеі връхоу не видѧтъ Ѡтъвѣштавъ же етеръ отъ законьникъ г҃ла емоу оучител҄ю се г҃лѧ ꙇ намъ досаждаеши онъ же рече ꙇ вамъ законⸯникомъ горе ѣко накладаете на ч҃кꙑ брѣмена неоудобь носима а сами ни единѣмь же пръстомь вашимь прикасаете сѧ брѣменехъ Горе вамъ кънижьници ꙇ фарисѣі ꙇ упокрити ѣко зиждете гробꙑ пророкъ о҃ци же ваши ꙇзбишѧ ѩ ꙇбо съвѣдѣтел҄ьствоуете ꙇ вол҄ѭ ꙇмате съ дѣлꙑ о҃ць вашихъ ѣко ти оубо ꙇзбишѧ ѩ вꙑ же зиждете ꙇхъ гробꙑ Сего ради ꙇ прѣмѫдрость б҃жиѣ рече посъл҄ѭ вь н҄ѧ пророкꙑ ꙇ а҃полꙑ ꙇ отъ нихъ оубьѭтъ ꙇжденѫтъ да мьститъ сѧ кръвь вьсѣхъ пророкъ проливаемаѣ отъ съложеньѣ вьсего мира отъ рода сего отъ кръве авел҄ѣ правьдънааго до кръве захариѩ погꙑбъшааго междю олⸯтаремь ꙇ храмомь еі г҃л҄ѭ вамъ вьзиштетъ сѧ отъ рода сего Горе вамъ законьникомъ ѣко вьзѧсте ключь разоумѣнью сами вьнидосте ꙇ въходѧштиімъ възбранисте Г҃лѭштю же емоу къ н҄имъ сице начѧшѧ кънижьници ꙇ фарисѣи ꙇ л҄ютѣ ѣко гнѣвати сѧ ꙇ прѣстаати і о мъножаꙇшіихъ лаѭште его оуловити нѣчьто отъ оустъ его да на н҄ь в҃ъзглѭтъ о нихъже сънъмъшемъ сѧ тъмамъ народа ѣко прѣпираахѫ дроугъ дроуга Начѧтъ г҃лати кь оученикомъ своꙇмъ пръвѣе вьнемл҄ѣте себѣ отъ кваса фарисѣꙇска еже естъ лицемѣрье Ничьтоже бо покръвено естъ еже не отъкрꙑетъ сѧ ꙇ таꙇно еже не разоумѣетъ сѧ вь свѣтѣ оуслꙑшитъ сѧ ꙇ еже къ оухоу г҃ласте въ таꙇлиштихъ проповѣстъ сѧ на кровѣхъ г҃лѭ же вамъ дроугомъ моꙇмъ не оубоꙇте сѧ отъ оубиваѭштіихъ тѣло ꙇ не по томь не ꙇмѫштемъ лиха чесо сътворити съказаѭ же вамъ кого сѧ оубоꙇте оубоjте сѧ ꙇмѫштааго власть по оубьеніи вьврѣшти въ ꙉеонѫ еі г҃л҄ѭ вамъ того оубоꙇте сѧ не пѧть ли пьтиць вѣнитъ сѧ пѣнѧзема дⸯвѣма ꙇ ни едина отъ н҄ихъ нѣстъ забъвена прѣдъ б҃мь нъ ꙇ власи главꙑ вашеѩ вьси ꙇштьтени сѫтъ не боꙇте оубо мънозѣхъ пьтиць соулѣꙇши есте вꙑ Гл҄ѭ же вамъ всѣкъ ꙇже колижьдо ꙇсповѣстъ мѧ прѣдъ ч҃кꙑ ꙇ с҃нъ ч҃скꙑ ꙇсповѣстъ ꙇ прѣдъ а҃ꙉлꙑ б҃жіі А отъвръгꙑ сѧ мене прѣдъ ч҃кꙑ отъвръженъ бѫдетъ прѣдъ а҃ꙉлꙑ б҃жіи ꙇ всѣкъ ꙇже речетъ слово на с҃нъ ч҃скꙑ отъпоуститъ сѧ емоу А ꙇже власвимисаетъ на д҃хъ с҃тꙑ не отъпоуститъ сѧ емоу егда же приведѫтъ вꙑ на сънъмишта ꙇ власти ꙇ владꙑчьствиѣ не пьцѣте сѧ како ли чьто помꙑслите ли чьто речете с҃тꙑ бо д҃хъ наоучитъ вꙑ въ тъ часъ ѣкоже подобаетъ г҃лати Рече же емоу етеръ отъ народа оучител҄ю рьци братоу моемоу да раздѣлитъ съ мъноѭ достоѣние ѡнъ же рече емоу чловѣче къто мѧ постави сѫдиѭ ли дѣлател҄ѣ надъ вами рече же къ н҄имъ бл҄юдѣте сѧ ꙇ храните сѧ отъ всѣкого лихоꙇмиѣ ѣко не отъ ꙇзбꙑтъка комоужьдо животъ его естъ о ꙇмѣниі емоу рече же притъчѫ къ н҄имъ г҃лѧ Ч҃коу етероу богатоу оугобьзи сѧ н҄ива ꙇ мꙑшл҄ѣаше вь себѣ г҃лѩ чьто сътвор҄ѭ ѣко не ꙇмамь къде събирати плодъ моꙇхъ ꙇ рече се сътвор҄ѭ разор҄ѭ житьницѫ моѭ ꙇ большѫ съзиждѫ ꙇ съберѫ тоу жита моѣ ꙇ добро мое ꙇ рекѫ д҃ши моеі д҃ше ꙇмаши мъного добро лежѧште на лѣта многа почиваі ѣждь пиі весели сѧ Рече же емоу б҃ъ безоумьне въ сиѭ ношть д҃шѫ твоѭ ꙇстѧзаѭ отъ тебе а ѣже оуготова комоу бѫдѫтъ тако събираѩі себѣ а не въ б҃ъ богатѣѩ рече же къ оученикомъ своꙇмъ сего ради г҃лѭ вамъ не пьцѣте сѧ д҃шеѭ чьто ѣсте ни тѣломь въ чьто облѣчете сѧ д҃ша бо больши естъ пиштѧ ꙇ тѣло одеждѧ съмотрите вранъ како не сѣѭтъ ни жьн҄ѭтъ ꙇмъже нѣстъ съкровишта ни хранилишта ꙇ б҃ъ питѣетъ ѩ кольми паче вꙑ есте лоучьши пьтиць къто же отъ васъ пекꙑ сѧ можетъ приложити тѣлесе своемь лакъть единъ аште оубо ни мала чесо можете чьто въ прочиіхъ печете сѧ съмотрите цвѣтъ селънъꙇхъ како растѫтъ не троуждаѭтъ сѧ ни прѧ[д]ѫтъ г҃лѭ же вамъ ѣко ни соломоунъ въ всеі славѣ своеі облѣче сѧ ѣко единъ отъ сихъ аште ли же трѣвѫ дьньсь на селѣ сѫштѫ ꙇ оутрѣ въ пешть въмѣтаемѫ б҃ъ тако одѣетъ кольми паче васъ маловѣри ꙇ вꙑ не ꙇштѣте чьто ꙇмате ѣсти ꙇ чьто пити ꙇ не възносите сѧ вьсѣхъ сихъ ѩзꙑци мира сего ꙇштѫтъ вашь же о҃ць вѣстъ ѣко трѣбоуете сихъ обаче ꙇштате ц҃рсьѣ б҃жиѣ ꙇ си всѣ приложѧтъ сѧ вамъ Не боꙇте сѧ малое стадо ѣко благоꙇзволи о҃ць вашь дати вамъ ц҃рсье продадите ꙇмѣнье ваше ꙇ дадите милостꙑн҄ѭ Сътворите вълагалиште не ветъшаѭште съкровиште не скѫдѣемо на н҃схъ ꙇдеже тать не приближаетъ сѧ ни тьл҄ѣ тьлитъ ни чръвь ꙇдеже бо естъ съкровиште ваше тоу ꙇ сръдьце ваше бѫдетъ Бѫдѫ чрѣсла ваша прѣпоѣсана ꙇ свѣтильници горѫште ꙇ вꙑ подобьни ч҃комъ чаѭштемъ г҃а своего тъгда възвратишѧ сѧ отъ бракъ да пришьдъшю ꙇ тлъкнѫвъшю абье отвръзѫтъ емоу Блажени раби ті ѩже г҃ь обрѧштетъ бьдѧштѧ аминⸯ г҃лѭ вамъ ѣко прѣпоѣшетъ сѧ ꙇ посадитъ ѩ ꙇ минѫвъ послоужитъ ꙇмъ л҄юбо въ въторѫѭ л҄юбо въ третиѭ стражѫ придетъ ꙇ обрѧштетъ ѩ тако блажени сѫтъ раби ти Се же вѣдите ѣко аште би вѣдѣлъ г҃нъ храминꙑ въ кꙑ часъ тать придетъ бьдѣлъ оубо би ꙇ не далъ подъкопати домоу своего ꙇ вꙑ бѫдѣте готови ѣко въ н҄ьже часъ не мьните с҃нъ ч҃скꙑ придетъ Рече же емоу петръ г҃и къ намъ ли притъчѫ сьѭ г҃леши ли къ всѣмъ Рече г҃ь къто оубо естъ вѣрънꙑ приставьникъ ꙇ мѫдрꙑ егоже поставитъ г҃нъ надъ домомь своꙇмь даѣти въ врѣмѧ житомѣренье Блаженъ работъ егоже пришьдъ г҃нъ его обрѧштетъ творѧшта тако въ ꙇстинѫ г҃л҄ѭ вамъ ѣко надъ вⸯсѣмь ꙇмѣниемь своꙇмь поставитъ ꙇ Аште ли речетъ рабъ тъ въ сръдьци своемь мѫдитъ г҃нъ моі прити начьнетъ бити рабꙑ ꙇ рабꙑн҄ѧ ѣсти же ꙇ пити ꙇ оупивати сѧ придетъ г҃нъ раба того въ н҄ьже дьнь не чаетъ ꙇ въ часъ въ н҄ьже не вѣстъ ꙇ протешетъ і ꙇ чѧсть его съ невѣрънъꙇми положититъ тъ же рабъ вѣдꙑ вол҄ѭ с҃на своего ꙇ не оуготовавъ ли не сътворь повелѣниі его бьенъ бѫдетъ много не вѣдѣвꙑ же сътворь же достоꙇнаа ранамъ бьенъ бѫдетъ малꙑ Вⸯсѣкомоу же емоуже дано бꙑс много мъного ꙇзиштетъ сѧ отъ н҄его ꙇ емоуже прѣдааш=ѧ= много лишⸯша просѧтъ отъ н҄его Ѡгн҄ѣ прѣдъ въврѣшти въ земл҄ѭ чьто хоштѫ аште оуже възгорѣ сѧ крьштеньемь ꙇмамь крьстити сѧ ꙇ како оудръжѫ сѧ дондеже коньчаетъ сѧ мьните ли ѣко мира придъ дати на земл҄ѭ ни г҃л҄ѭ вамъ нъ раздѣл҄еньѣ бѫдетъ бо отъселѣ пѧть въ единомь домоу раздѣл҄енъ трие на дⸯва ꙇ два на три раздѣлѧтъ сѧ о҃ць на с҃на ꙇ с҃нъ на о҃ца мати на дъштерь ꙇ дъшти на матерь ꙇ свекръве на невѣстѫ своѭ ꙇ невѣстѫ на свекръве своѭ Г҃лааше же ꙇ народомъ егда оузьрите облакъ въсходѧшть отъ западъ абье г҃лете ѣко тѫча грѧдетъ ꙇ бꙑваетъ тако ꙇ егда югъ доушетъ г҃лете варъ бѫдетъ ꙇ бꙑваетъ упокрити лице н҃боу ꙇ земл҄і оумѣете ꙇскоушати чьто же ꙇ о себѣ не сѫдите правъдꙑ Егда же грѧдеши съ сѫпьремь своꙇмь къ кънѧзоу на пѫти даждь дѣланье ꙇзбꙑти отъ н҄его да не привлѣчетъ тебе къ сѫдіи ꙇ сѫди тѧ прѣдастъ слоузѣ ꙇ слоуга тѧ въсадитъ въ тьмьницѫ г҃лѭ тебѣ не ꙇмаши ꙇзити отътѫдѣ дондеже ꙇ послѣдьн҄иі трьхоть въздаси Приключи же сѧ етериꙇ въ то врѣмѧ повѣдаѭште емоу о гали[ле]ꙇхъ ꙇхъже кръвь питѣтъ съмѣсі съ жрътвами ꙇхъ ꙇ отъвѣштавъ ꙇ҃с рече ꙇмъ мьните ли ѣко галилѣане сіи грѣшьнѣꙇше паче вьсѣхъ галилѣанъ бꙑшѧ ѣко тако пострадашѧ ни г҃л҄ѭ вамъ нъ аште не покаете сѧ ꙇ вси такожде погꙑбнете ли они осмь на десѧте на н҄ѧже паде стлъпъ силоуамьскъ ꙇ поби ѩ мьните ли ѣко ти длъжьнѣꙇше бѣшѧ паче всѣхъ ч҃къ живѫштиіхъ въ ꙇ҃лмѣ ни г҃лѭ вамъ нъ аште не покаете сѧ вси такожде погꙑбнете Г҃лааше же сьѭ притъчѫ смоковьницѫ ꙇмѣаше етеръ въ виноградѣ своемь въсажденѫ ꙇ приде ꙇштѧ плода на н҄еі ꙇ не обрѣте рече же къ ви[н]ареви се третие лѣто отън҄елиже прихождѫ ꙇштѧ плода на смоковьници сеі ꙇ не обрѣтаѭ посѣци ѭ оубо въскѫѭ ꙇ земл҄ѭ опражнѣетъ Онъ же отъвѣштавъ рече емоу г҃и остави ѭ ꙇ се лѣто дон҄деже ѭ окопаѭ окръстъ ꙇ осꙑплѫ ѭ гноемь ꙇ аште оубо сътворитъ плодъ аште ли ни въ грѧдѫштее врѣмѧ посѣчеши ѭ Бѣ же оучѧ на единомь отъ сънъмишть въ сѫботꙑ ꙇ се жена д҃хъ ꙇмѫшти недѫжьнъ ѕ҃ ꙇ҃ л҃ѣт ꙇ бѣ слѫка ꙇ не могѫшти въсклонити сѧ отънѫдь оузьрѣвъ же ѭ и҃с пригласи ꙇ рече еі жено отъпоуштена еси отъ недѫга твоего ꙇ възложи на н҄ѭ рѫцѣ ꙇ абье простьрѣ сѧ ꙇ славл҄ѣаше б҃а Ѡотъвѣштавъ же арх҄исунагогъ негодоуѩ зан҄е въ сѫботѫ ꙇцѣли ѭ и҃с г҃лааше народоу шесть дьнъ естъ въ н҄ѧже достоꙇтъ дѣлати въ тꙑ оубо приходѧште цѣлите сѧ а не въ дьнь сѫботънꙑ отъвѣштавъ же къ н҄емоу г҃ь рече лицемѣри кожьдо васъ въ сѫботѫ не отърѣшаетъ ли своего волоу ли осъла отъ ѣсліи ꙇ ведъ напаѣтъ сиѭ же дъштерь аврамл҄ѭ сѫштѫ ѭже съвѧза сотона се осмое на десѧте лѣто не достоѣше ли раздрѣшити сеѩ отъ ѫзꙑ въ дьнь сѫботънꙑ Ꙇ се емоу г҃л҄ѭштю стꙑдѣахѫ сѧ вси противл҄ѣѭштеі сѧ емоу ꙇ вси л҄юдье радовахѫ сѧ о всѣхъ славънъꙇхъ бꙑваѭштихъ отъ н҄его Г҃лааше же комоу подобьно естъ ц҃рсье б҃жие ꙇ комоу оуподобл҄ѭ е подобьно естъ зръноу горюшьноу еже приемъ ч҃къ въвръже е въ врътоградъ своі ꙇ вьздрасте ꙇ бꙑстъ дрѣво велье ꙇ птицѧ н҃ебскꙑѩ вьселишѧ сѧ въ вѣтви его Ꙇ пакꙑ рече комоу оуподобл҄ѫ ц҃рсье б҃жие подобъно естъ квасоу егоже приемъши жена съкрꙑ въ мѫцѣ триі сатъ доꙇдеже въкꙑсе всѣ Ꙇ прохождааше сквозѣ градꙑ ꙇ вси ꙇ шьствие творѧ въ ꙇ҃лмъ Рече же етеръ къ н҄емоу г҃и аште мало естъ с҃паѭштіихъ сѧ онъ же рече къ н҄имъ подвизаꙇте сѧ вьнити сквозѣ тѣснаа врата ѣко мнози г҃л҄ѭ вамъ вьзиштѫтъ вьнити ꙇ не възмогѫтъ отънелиже оубо въстанетъ г҃ь домоу ꙇ затворитъ двьри ꙇ начьнетъ вьнѣ стоѣти ꙇ тлѣшти двьри г҃лѭште г҃и г҃и отвръзи намъ ꙇ отъвѣштавъ речетъ вамъ не вѣдѣ васъ отъкѫдоу есте тъгда начѧтъ г҃лати ѣхомъ прѣдъ тобоѭ ꙇ пихомъ ꙇ на распѫтиіхъ ꙇ тръжиштихъ оучилъ еси ꙇ речетъ г҃лѭ вамъ не вѣмь васъ отъкѫдоу есте отъстѫпите отъ мене вьси дѣлател҄е неправдѣ н҄имь ꙇ отъвѣштавъ и҃с рече къ законьникомъ ꙇ фарисѣомъ г҃лѧ аште достоꙇтъ въ сѫботꙑ цѣлити они же оумльчашѧ ꙇ приімъ ꙇцѣли і ꙇ отъпоусти і ꙇ отъвѣштавъ рече къ н҄имъ которааго васъ осьлъ ли волъ въ кладѧзь въпадетъ сѧ ꙇ не абье ли ꙇстръгнете его вь дьнь сѫботънꙑ ꙇ не възмогѫ отъвѣштати емоу къ семоу Г҃лааше же къ зъванꙑмъ притъчѫ одръжѧ како прѣдъсѣданьѣ ꙇзбираахѫ г҃лѧ къ н҄имъ егда възъванъ бѫдеши на бракъ не сѧди на прѣдьн҄имь мѣстѣ еда къто чьстьнѣи тебе бѫдетъ зъванꙑхъ ꙇ пришьдъ зъвавꙑ тѧ ꙇ оного речетъ ти даждь семоу мѣсто ꙇ тъгда начьнеши съ стоудомь послѣдьн҄ее мѣсто дръжати нъ егда зъванъ бѫдеши шьдъ сѧди на послѣдьн҄іимь мѣстѣ да егда придетъ зъвавꙑ тѧ речетъ ти дроуже посѧди вꙑше тъгда бѫдетъ ти слава прѣдъ всѣми зъванъꙇми съ тобоѭ ѣко всѣкъ възносѧꙇ сѧ съмѣритъ сѧ ꙇ съмѣрѣѩі сѧ вьзнесетъ сѧ Г҃лааше же ꙇ къ зъвавъшюмоу и егда твориши обѣдъ ли вечер҄ѭ не зови дроугъ твоꙇхъ ни братриѩ твоѩ ни рожденьѣ твоего ни сѫсѣдъ богатъ еда коли ꙇ ти такожде въздаанье нъ егда твориши пиръ зови ништѧѩ маломошти хромꙑ слѣпꙑ ꙇ блаженъ бѫдеши ѣко не ꙇмѫтъ ти чесо въздати въздастъ бо ти сѧ въ въскрѣшенье правьдънꙑхъ Слꙑшавъ же етеръ отъ възлежѧштихъ съ н҄имь си рече емоу Блаженъ ꙇже сънѣстъ хлѣбъ въ ц҃рствиі б҃жіи онъ же рече Ч҃къ етеръ сътвори вечерѫ вельѭ ꙇ възъва многꙑ ꙇ посъла рабꙑ своѩ въ годинѫ вечерѧ рече зъванъꙇмъ грѧдѣте ѣко оуже готова сѫтъ всѣ ꙇ начѧшѧ въ коупѣ отърицати сѧ вⸯси пръвꙑ рече емоу село коупихъ ꙇмамь нѫждѫ ꙇзити ꙇ видѣти е мол҄ѭ тѧ ꙇмѣꙇ мѧ отъречена ꙇ дроугꙑ рече емоу сѫпрѫгъ воловънꙑхъ коупихъ пѧть ꙇ грѧдѫ ꙇскоуситъ ꙇхъ мол҄ѭ тѧ ꙇмѣꙇ мѧ отърекъша сѧ ꙇ дроугꙑ рече женѫ поѩхъ ꙇ сего ради не могѫ прити Ꙇ пришьдъ рабъ повѣда г҃ноу своемоу Тогда разгнѣвавъ сѧ г҃нъ домоу рече рабоу своемоу Ꙇзиди на распѫтьѣ ꙇ стъгнꙑ града ꙇ ништѧѩ ꙇ бѣдънꙑѩ ꙇ хромꙑѩ ꙇ слѣпꙑѩ въведи сѣмо ꙇ рече рабъ г҃и бꙑс еже повелѣ ꙇ е[щ]е мѣсто естъ Ꙇ рече г҃ь рабоу ꙇзиди на пѫти ꙇ халѫгꙑ ꙇ оубѣди вьнити да наплънитъ сѧ домъ моі г҃лѭ бо вамъ ѣко ни единъ же мѫжь тѣхъ зъванꙑхъ не въкоуситъ моеѩ вечерѧ Съ н҄имь же ꙇдѣахѫ народи мнози ꙇ обрашть сѧ рече къ н҄имъ аште къто грѧдетъ къ мнѣ ꙇ не възненавидитъ о҃ца своего ꙇ матере ꙇ женꙑ ꙇ чѧда ꙇ братриѩ ни сестръ еште же ꙇ д҃шѧ своеѩ не можетъ моі оученикъ бꙑти ꙇже не носитъ к҃рста своего ꙇ въ слѣдъ мене ꙇдетъ не можетъ бꙑти моі оученикъ Къто отъ васъ хотѧ стлъпъ съзъдати не прѣжде ли сѣдъ раштьтетъ доволъ аште ꙇматъ еже естъ на съвръшенье ꙇ да не егда положитъ основанье ꙇ не можетъ съвръшити ꙇ вьси видѧштеі начьнѫтъ рѫгати сѧ емоу г҃лѭште ѣко сь ч҃къ начѧтъ зъдати ꙇ не може съвръшити ли кꙑ ц҃рь ꙇдꙑ къ ꙇномоу ц҃рю сънити сѧ на брань не сѣдъ ли прѣжде съвѣштаваетъ аште сильнъ естъ съ десѧтиѭ тꙑсѧштѫ сърѣсти грѧдѫштааго съ дьвѣма ꙇ҃ма тꙑсѫштама на н҄ь аште ли же ни еште далече емоу сѫштю молитвѫ посълавъ молитъ сѧ о мирѣ тако оубо вⸯсѣкъ васъ ꙇже отъречетъ сѧ всего своего ꙇмѣньѣ не можетъ моі бꙑти оученикъ Добро естъ соль аште же соль обоуѣетъ о чемь оубо осолитъ сѧ ни въ зем҄и ни въ гноі трѣбѣ естъ вънъ ꙇсꙑпаетъ сѧ ꙇмѣѩі оуши слꙑшати да слꙑшитъ Бѣахѫ же приближаѭште сѧ къ н҄емоу вси мꙑтаре ꙇ грѣшьници послоушаѭтъ его ꙇ ръпътаахѫ фарисеі ꙇ кънижьници г҃лѭште ѣко съ грѣшьникꙑ приемл҄етъ ꙇ съ н҄ими ѣстъ Рече же къ н҄имъ притъчѫ г҃лѧ кꙑ ч҃къ отъ васъ ꙇмꙑ съто овьць ꙇ погоубль единѫ отъ нихъ не оставитъ ли девѧти десѧтъ ꙇ девѧть въ поустꙑн҄и ꙇ идетъ въ слѣдъ погꙑбъшѧѩ дон҄деже обрѧштетъ ѭ ꙇ обрѣтъ ѭ възлагаетъ на рамѣ своі радоуѩ сѧ ꙇ пришьдъ въ домъ своі съзꙑваетъ дроугꙑ ꙇ сѫсѣдꙑ г҃лѧ ꙇмъ радоуꙇте сѧ съ мноѭ ѣко обрѣтъ овьцѫ моѭ погꙑбъшѫѭ г҃лѭ вамъ ѣко тако радость бѫдетъ на н҃се о единомь грѣшьницѣ каѭшти сѧ неже о п҃тъ ꙇ о девѧти правьдьникъ ꙇже не трѣбоуѭтъ поканиѣ Ли каѣ жена ꙇмѫшти де=с=ѧтъ драгъмъ аште погоубитъ драгъмѫ единѫ не въжизаетъ ли свѣтильника ꙇ помететъ храминꙑ ꙇ иштетъ прилежьно доньдеже обрѧштетъ ꙇ обрѣтъши съзꙑваетъ дроугꙑ ꙇ сѫсѣдꙑн҄ѧ г҃лѭшти радоуꙇте сѧ съ мноѭ ѣко обрѣтъ драгъмѫ ѭже погоубихъ тако г҃лѭ вамъ радость бꙑваетъ прѣдъ а҃ꙉлꙑ б҃жіи о единомь грѣшьницѣ каѭштеꙇмь сѧ Рече же ч҃къ етеръ ꙇмѣ дъва с҃на ꙇ рече мьниі с҃нъ ею о҃цю о҃че даждь ми достоꙇнѫѭ чѧсть ꙇмѣньѣ ꙇ раздѣли ꙇма ꙇмѣнье ꙇ не по мнозѣхъ дьнехъ събъравъ все мьни с҃нъ отиде на странѫ далече ꙇ тоу расточи ꙇмѣнье свое живꙑ блѫдъно ꙇждивъшю же емоу вьсѣ бꙑстъ гладь крѣпъкъ на странѣ тоі ꙇ тъ начѧтъ лишити сѧ ꙇ шьдъ прилѣпи сѧ единомь отъ жителъ тоѩ странꙑ ꙇ посъла і на села своѣ пастъ свиніи ꙇ желааше насꙑтити сѧ отъ рожьць ѩже ѣдѣахѫ свиниѩ ꙇ никътоже дааше моу вь себѣ же пришьдъ рече коликоу наꙇмьникъ о҃ца моего ꙇзбꙑваѭтъ хлѣби азъ же сьде гладомь гꙑбл҄ѫ въставъ ꙇдѫ къ о҃цю моемоу ꙇ рекѫ емоу ѡ҃че съгрѣшихъ на н҃бо ꙇ прѣдъ тобоѭ юже нѣсмь достоꙇнъ нарешти сѧ с҃нъ твоі сътвори мѧ ѣко единого отъ наꙇмьникъ твоꙇхъ ꙇ въставъ ꙇде къ о҃цю своемоу еште же емоу далече сѫштю оузьрѣ і о҃ць его ꙇ милъ емоу бꙑс ꙇ текъ нападе на вꙑѭ его ꙇ облобꙑза і рече же емоу с҃нъ о҃че съгрѣшихъ на н҃бо ꙇ прѣдъ тобоѭ юже нѣсмь достоꙇнъ нарешти сѧ с҃нъ твоі сътвори мѧ ѣко единого отъ наꙇмьникъ твоꙇхъ рече же о҃ць къ рабомъ своꙇмъ скоро ꙇзнесѣте одеждѫ пръвѫѭ ꙇ облѣцѣте і ꙇ дадите пръстень на рѫкѫ его ꙇ сапогꙑ на нозѣ ꙇ приведъше тельць оупитѣнꙑ заколѣте ꙇ ѣдъше да веселимъ сѧ ѣко с҃нъ моі сь мрътвъ бѣ ꙇ оживе ꙇзгꙑблъ бѣ ꙇ обрѣте сѧ ꙇ начѧшѧ веселити сѧ бѣ же с҃нъ его старѣі на селѣ ꙇ ѣко грѧдꙑ приближі сѧ къ домоу ꙇ слꙑша пѣниѣ ꙇ ликꙑ ꙇ призъвавъ единого отъ рабъ въпрашааше і чьто оубо си сѫтъ онъ же рече емоу братъ твоі приде ꙇ закъла о҃ць твоі тельць оупитѣнꙑ ѣко съдрава і приѩтъ разгнѣва же сѧ ꙇ не хотѣаше вьнити о҃ць же его ꙇшьдъ мол҄ѣаше і онъ же отъвѣштавъ рече о҃цю своемоу се колико лѣтъ работаѭ тебѣ ꙇ николиже заповѣди твоеѩ не прѣстѫпихъ ꙇ мьнѣ николиже не далъ еси козьлѧте да съ дроугꙑ моꙇми възвеселилъ сѧ бимь егда же с҃нъ твоі ꙇзѣдꙑ твое ꙇмѣнье съ л҄юбодѣꙇцами приде ꙇ закла емоу телець питомꙑ онъ же рече емоу чѧдо тꙑ всегда съ мноѭ еси ꙇ вⸯсѣ моѣ твоѣ сѫтъ възвеселити же сѧ ꙇ въздрадовати подобааше ѣко братръ твоі сь мрътвъ бѣ ꙇ оживе ꙇзгꙑблъ бѣ ꙇ обрѣте сѧ г҃лааше же ꙇ къ оученикомъ своꙇмъ Ч҃къ етеръ бѣ богатъ ꙇже ꙇмѣаше приставьникъ ꙇ тъ окл҄еветанъ бꙑстъ къ н҄емоу ѣко растачаѩ ꙇмѣньѣ его ꙇ приглашь і рече емоу чьто се слꙑшѫ о тебѣ въздаждь отъвѣтъ о приставл҄ени домовьнѣемь не възможеши бо къ томоу домоу строꙇти рече же вь себѣ приставьникъ домоу чьто сътвор҄ѭ ѣко г҃ь моі отъемлетъ строенье домоу отъ мене копати не могѫ хлѫпати стꙑждѫ сѧ разоумѣхъ чьто сътворѫ егда отъставл҄енъ бѫдѫ отъ строеньѣ домоу примѫтъ мѧ въ домꙑ своѩ ꙇ призъвавъ единого когождо длъжьникъ г҃ѣ своего г҃лааше пръвоумоу колицѣмь длъжьнъ еси г҃ноу своемоу онъ же рече р҃мь мѣръ олѣа онъ же рече пріими боукъви твоѩ ꙇ сѣдъ скоро напиши и҃ потомь же дроугоумоу рече тꙑ же колицѣмь длъженъ еси онъ же рече сътомь коръ пьшеницѧ г҃ла емоу прими боукъви твоѩ ꙇ напиши о҃ ꙇ похвали г҃нъ домоу ꙇконома неправьдънааго ѣко мѫдрѣ створи ѣко с҃нове вѣка сего мѫдрѣꙇше паче с҃новъ свѣта въ родѣ своемь сѫтъ ꙇ азъ вамъ г҃лѭ сътворите себѣ дроугꙑ отъ мамонинꙑ неправъдꙑ да егда оскѫдѣете приꙇмѫтъ вꙑ вь вѣчьнꙑѩ кровꙑ вѣрънꙑ въ малѣ ꙇ въ мноѕѣ вѣрьнъ естъ ꙇ невѣрънꙑ въ малѣ ꙇ въ мнозѣ неправьдьнъ естъ аште оубо вь неправьдьнѣмь житиі не бисте вѣрьни въ ꙇстинⸯнѣмь къто вамъ вѣрѫ ꙇметъ ꙇ аште въ тоуждемь вѣрьни не бисте ваше къто вамъ дастъ Никотерꙑ же рабъ не можетъ дьвама г҃нома работати ли бо единого вьзненавидитъ а дроугаего вьзл҄юбитъ ли единого дръжитъ сѧ а о дроузѣмь небрѣшти въчьнетъ не можете б҃у работати ꙇ мамонѣ слꙑшаахѫ же си вси ꙇ фарисеі съреброл҄юбьци сѫште ꙇ подражаахѫ і Ꙇ рече ꙇмъ вꙑ есте оправьдаѭштеі себе прѣдъ ч҃кꙑ б҃ъ же вѣстъ срдьца ваша ѣко еже естъ въ ч҃цѣхъ вꙑсоко мръзость прѣдъ б҃мь естъ Законъ ꙇ пророци до ꙇоанна отътоли ц҃рствие б҃жие благовѣствоуетъ сѧ ꙇ вьсѣкъ вь н҄е нѫдитъ сѧ Оудобѣе же естъ н҃боу ꙇ земл҄и прѣꙇти неже отъ закона единоі чрътѣ погꙑбнѫти вⸯсѣкъ поуштаѩі женѫ своѭ ꙇ приводѧ ꙇнѫ прѣл҄юбꙑ дѣетъ ꙇ женѧꙇ сѧ поуштеницеѭ отъ мѫжа прѣл҄юбꙑ дѣетъ Чкъ етеръ бѣ богатъ ꙇ облачааше сѧ въ форфⸯирѫ ꙇ вусⸯсонъ веселѧ сѧ на вⸯсѣкъ дьнь свѣтьлъ нішть же бѣ етеръ ꙇменемь лазоръ ꙇже лежааше при вратѣхъ его гноꙇнъ ꙇ желѣѩ насꙑтити сѧ отъ кроупиць падаѭштиіхъ отъ трепезꙑ богатааго нъ ꙇ пⸯси приходѧште облізаахѫ гноі его бꙑс же оумрѣти ништюмоу ꙇ несеноу бꙑти а҃ꙉлꙑ на лоно авраамл҄е оумрѣтъ же ꙇ богатꙑ ꙇ погребошѧ і ꙇ въ адѣ възведъ очи своі сꙑ въ мѫкахъ оузьрѣ авраама ꙇздалече ꙇ лазора на лонѣ его ꙇ тъ възглашь рече ѡ҃че аврааме помилоуꙇ мѧ ꙇ посъли лазора да омочитъ коньць пръста своего въ водѣ ꙇ оустоудитъ ѩзꙑкъ моі ѣко страждѫ въ пламене семь рече же авраамъ чѧдо помѣни ѣко вьсприѩлъ еси твоѣ благаа въ животѣ твоемь ꙇ лазарь такожде своѣ зълаѣ нꙑн҄ѣ же сьде оутѣшаетъ сѧ а тꙑ страждеши ꙇ надъ вⸯсѣми сими междю нами ꙇ вами пропасть вельѣ оутврьди сѧ ѣко да хотѧштеі минѫти отъсѫдоу тамо не възмагаѭтъ ні ꙇже отътѫдоу прѣхо къ намъ прѣходѧтъ рече же мол҄ѭ тѧ оубо о҃че да ꙇ посъл҄еши въ домъ о҃ца моего ꙇмамь бо пѧть братрьѩ ѣко да засъвѣдѣтел҄ьствоуетъ ꙇмъ да не ꙇ ти придѫтъ на мѣсто се мѫчьное г҃ла же авраамъ ꙇмѫтъ мосѣа ꙇ пророкꙑ да послоушаѭтъ ꙇхъ онъ же рече ни о҃че аврааме нъ аште къто отъ мрътвꙑхъ ꙇдетъ къ н҄имъ покаѭтъ сѧ рече же емоу аште мусѣа ꙇ пророкъ не послоушаѭтъ ни аште къто отъ мрътвъꙇхъ въскръснетъ не ꙇмѫтъ вѣрꙑ Рече же къ оученикомъ своꙇмъ невъзможьно естъ да не придѫтъ съблазни обаче горе томоу ꙇмьже придѫтъ добрѣе моу би бꙑло аште би камень жръновънꙑ възложенъ на вꙑѭ его ꙇ връженъ въ море неже да съблажнѣетъ малꙑхъ сихъ единого Вънемл҄ѣте себѣ аште съгрѣшитъ братръ твоі запрѣти емоу ꙇ аште покаетъ сѧ отъпоусті емоу Ꙇ аште седморицеѭ съгрѣшитъ въ тѧ ꙇ седморицеѭ обратитъ сѧ къ тебѣ г҃лѧ каѭ сѧ отъпоусти емоу Ꙇ рѣшѧ а҃поли г҃ви приложи намъ вѣрѫ рече же г҃ь аште бисте ꙇмѣли вѣрѫ ѣко зръно горюшьно г҃лали бисте оубо сукамѣнѣ сеі вьздери сѧ ꙇ въсади сѧ въ море ꙇ послоушала би васъ Которꙑ ꙇже отъ васъ рабъ ꙇмѣѩ орѫшть ли пасѫшть ꙇже пришьдъшоумоу съ села речетъ емоу абье минѫвъ вьзлѧзи ꙇли речетъ емоу оуготоваі чьто вечерѣѭ ꙇ прѣпоѣсавъ сѧ слоужи ми доньдеже ѣмь ꙇ пьѭ ꙇ потомь ѣси ꙇ пьеши тꙑ еда ꙇматъ хвалѫ рабоу томоу ѣко сътвори повелѣнаа не мьн҄ѭ тако ꙇ вꙑ егда сътворите повелѣнаа вамъ г҃літе ѣко раби недостоіни есмъ еже длъжьни бѣхомъ сътворити сътворихомъ Ꙇ бꙑс ꙇдѫштю емоу въ ꙇ҃лмъ ꙇ тъ прохождааше междю самариеѭ галилѣѭ въходѧштю емоу въ етерѫ вⸯсь сърѣте і ꙇ҃ прокаженъ мѫжь ꙇже сташѧ ꙇздалече ꙇ ти вьзнѣсѧ г҃лѭште ꙇ҃се наставьниче помилоуі нꙑ ꙇ видѣвъ ѩ рече ꙇмъ Шьдъше покажите сѧ ꙇереомъ ꙇ бꙑс ꙇдѫштемъ ꙇмъ ꙇштістишѧ сѧ единъ же отъ н҄ихъ видѣвъ ѣко ꙇцѣлѣ възврати сѧ съ гласомь вельемь славѧ б҃а ꙇ паде ниць на ногоу его хвалѫ емоу въздаѩ ꙇ тъ бѣ самар҄ѣнинъ отъвѣштавъ же и҃с рече не десѧть ли ꙇштистишѧ сѧ да девѧть како не обрѣтѫ сѧ възвраштьше сѧ дати славѫ б҃у тъкъмо ꙇноплеменⸯникъ сь ꙇ рече емоу въставъ ꙇди вѣра твоѣ с҃пе тѧ Въпрошенъ же бꙑс отъ фарисѣи когда придетъ ц҃рсье б҃жие ѡтъвѣшта ꙇмъ ꙇ рече не придетъ ц҃рсье б҃жие съ сѫмьнѣниемь ни рекѫтъ се сьде ли овьде се бо ц҃рсье б҃жие вънѫтрьѫдоу въ васъ естъ Рече же къ оученикомъ придѫтъ дьнье егда вьжделѣете единого дьне с҃на ч҃скааго видѣти ꙇ не оузьрите Ꙇ рекѫтъ вамъ се сьде се овьде х҃ъ не ꙇзидѣте ни поженѣте ѣко бо млъни блисцаѭшти сѧ отъ п҃одънскꙑѩ на п҃одънскѫѭ свьтитъ сѧ тако бѫдетъ с҃нъ ч҃скꙑ въ днь своі Прѣжде же подобаетъ емоу много пострадати ꙇ искоушеноу бꙑти отъ рода сего ꙇ ѣкоже бꙑс въ дьни ноевꙑ тако бѫдетъ ꙇ въ дьни с҃на ч҃скаго ѣдѣахѫ ꙇ пьѣхѫ ꙇ жен҄ѣахѫ сѧ ꙇ посагаахѫ до н҄егоже дьне вьниде ное въ ковьчегъ ꙇ приде потопъ ꙇ погоуби вьсѧ Такожде ѣкоже бꙑс въ дьни лотⸯовꙑ ѣдѣахѫ ꙇ пьѣахѫ коуповаахѫ ꙇ продаахѫ саждаахѫ зъдаахѫ въ н҄ьже дьнь ꙇзиде лотъ отъ содомл҄ѣнъ одъжди жюпьлъ ꙇ огнь съ небесе ꙇ погоуби вьсѧ ꙇ по томоужде бѫдетъ ꙇ днь въ н҄ьже с҃нъ ч҃скъ ѣвитъ сѧ Въ тъ дьнь въ н҄ьже бѫдетъ на кровѣ ꙇ съсѫди его въ домоу да не сълѣзетъ възѧтъ ꙇхъ ꙇже на селѣ такожде да не възвратитъ сѧ вьспѧть поминаꙇте женѫ лотовѫ ꙇже аште вьзиштетъ д҃шѫ своѭ с҃псти погоубитъ ѭ а ꙇже погоубитъ живітъ ѭ г҃лѭ же вамъ въ тѫ ношть бѫдете дъва на ложи единомь единъ поемл҄етъ сѧ а дроугꙑ оставл҄ѣетъ бѫдете дьвѣ въ коупѣ мел҄ѭшти единѫ поемл҄ѭтъ а дроугѫѭ оставл҄ѣѭтъ дъва на селѣ единъ поемл҄ѭтъ а дроугꙑ оставл҄ѣѭтъ ꙇ отъвѣштавъше г҃лашѧ емоу къде г҃и онъ же рече ꙇмъ ꙇдеже тѣло тоу ꙇ орли сънемл҄ѭтъ сѧ г҃ла же ꙇ притъчѫ къ н҄имъ како подобаа вⸯсегда молити сѧ ꙇ не сътѫжати сѧ г҃л҄ѭ Сѫди бѣ етеръ въ етерѣ градѣ б҃а не боѩ сѧ ни ч҃ка не срамл҄ѣѩ сѧ въдова же бѣ въ градѣ томь ꙇ прихождааше къ н҄емоу г҃лѭшти мьсти мене отъ сѫпьр҄ѣ моего ꙇ не хотѣаше на дльзѣ же врѣмени послѣдь рече вь себѣ аште ꙇ б҃а не боѭ сѧ ꙇ ч҃къ не срамл҄ѣѭ сѧ зан҄е творитъ ми троудъ въдовица си да мьштѫ еѩ да не до коньца приходѧшти застоꙇтъ мене рече же г҃ь слꙑшите чьто сѫди неправьдънꙑ г҃летъ а б҃ъ не ꙇматъ ли сътворити мьсти ꙇзбъранꙑхъ своꙇхъ въпиѭштихъ къ н҄емоу дьнь ꙇ ношть ꙇ тръпитъ на н҄ихъ г҃л҄ѭ вамъ ѣко сътворитъ милость ꙇхъ въскорѣ обаче с҃нъ ч҃скꙑ пришьдъ оубо обрѧштетъ ли вѣрѫ на земл҄и рече же ꙇ къ етеромъ надѣѭште ꙇмъ сѧ на сѧ ѣко сѫтъ правьдьници ꙇ оуничьжаѭштемъ прочѧѩ притъчѫ сьѭ Чка дъва вьнидосте въ црковь помолитъ сѧ единъ фарисѣі а дроугꙑ мꙑтар҄ь фарисѣꙇ же ставъ сице вь себѣ мол҄ѣаше сѧ б҃е хвалѫ тебѣ въздаѭ ѣко нѣсмь ѣко ꙇ прочиі ч҃ци хꙑштьници неправьдьници прѣл҄юбодѣі ли ѣко ꙇ сь мꙑтарь поштѫ сѧ дъва кратꙑ въ сѫботѫ десѧтинѫ даѭ всего елико притѧжѫ а мꙑтарь ꙇздалече стоѩ не хотѣаше ни очию своею вьзвести на н҃бо нъ бьѣше пръси своѩ г҃лѧ б҃е милостивъ бѫди мьнѣ грѣшьникоу г҃л҄ѭ вамъ съниде сь въ домъ своі оправъданъ паче оного ѣко всѣкъ възносѧꙇ сѧ съмѣритъ сѧ ꙇ съмѣрѣѩі сѧ вьзнесетъ сѧ приношаахѫ же къ н҄емоу ꙇ младѣньцѧ да би сѧ ꙇхъ коснѫлъ видѣвъше же оученици прѣштаахѫ ꙇмъ ꙇ҃с же призъва ѩ г҃лѧ не дѣꙇте дѣтиі приходити къ мⸯнѣ ꙇ не браните ꙇмъ таковꙑхъ бо естъ ц҃рсье б҃жие Аминⸯ г҃лѭ вамъ ꙇже аште не приіметъ ц҃рсиѣ б҃жиѣ ѣко отрочѧ не ꙇматъ вънити вь н҄е Ꙇ въпросі и етеръ кънѧзь г҃лѧ оучител҄ю благꙑ чьто сътвор҄ь животъ вѣчьнꙑ наслѣдоуѭ рече емоу и҃с чьто мѧ г҃леши блага никътоже благъ тъкъмо единъ б҃ъ заповѣди вѣси не оубіи не прѣл҄юбꙑ сътвори не оукради не лъжесъвѣдѣтел҄ь бѫди чьти о҃ца твоего ꙇ матерь ѡнъ же рече емоу вⸯсѣ си съхранихъ отъ юности моеѩ Слꙑшавъ же ꙇ҃с рече емоу еште единого не доконьчалъ еси вⸯсѣ елико ꙇмаши продаждь ꙇ раздаі ништиімъ ꙇ имѣти ꙇмаши съкровиште на н҃бсхъ ꙇ грѧди по мнѣ онъ же слꙑшавъ се прискръбенъ бꙑс бѣ бо богатъ ѕѣло Видѣвъ же ꙇ҃с прискръбенъ бꙑвъ шьдъ рече како неоудобь ꙇмѫштеі богатьство вь ц҃рсо б҃жье вьнидѫтъ оудобѣе бо естъ вельбѫдоу сквозѣ ꙇгълинѣ оуши проꙇти неже богатоу вь ц҃рсье б҃жие вьнити рѣшѧ же слꙑшавъшеі то къто можетъ с҃пнъ бꙑти онъ же рече невъзможьнаа отъ ч҃къ възможьна отъ б҃а сѫтъ рече же петръ се мꙑ оставихомъ вⸯсѣ ꙇ вь слѣдъ тебе ꙇдохомъ Онъ же ре[че ꙇмъ аминⸯ г҃лѭ вамъ ѣко никътоже естъ ꙇже оставитъ домъ ли родител҄ѧ ли братрьѭ ли сестрꙑ ли женѫ ли чѧда ц҃рсьѣ б҃жиѣ ради ꙇже въсприіметъ множицеѭ въ врѣмѧ се ꙇ въ вѣкъ грѧдѫштьі животъ вѣчьнꙑ Поꙇмъ же оба на десѧте рече къ н҄имъ се въсходимъ въ ꙇ҃лмъ ꙇ съконьчаѭтъ сѧ вⸯсѣ пⸯсанаа пророкꙑ о с҃нѣ ч҃сцѣмь прѣдадѧтъ бо вꙑ ѩзꙑкомъ ꙇ порѫгаѭтъ сѧ емоу ꙇ досадѧтъ емоу ꙇ запл҄юѭтъ і ꙇ тепъше оубиѭтъ і ꙇ третиі дⸯнь въскръснетъ Ꙇ ти ничьсоже отъ сихъ не разоумѣшѧ ꙇ бѣ г҃лъ съкръвенъ отъ н҄ихъ ꙇ не разоумѣахѫ г҃лемꙑхъ Бꙑс же егда приближи сѧ въ ерихѫ слѣпьць етеръ сѣдѣаше при пѫти просѧ слꙑшѧ же народъ мимоходѧшть въпрашааше чьто оубо естъ се повѣдашѧ же емоу ѣко ꙇ҃с назарѣнинъ мимоходитъ ꙇ тъ възъпи г҃лѧ ꙇ҃се с҃не д҃авъ помилоуꙇ мѧ ꙇ прѣдьꙇдѫштеі прѣштаахѫ емоу да оумльчитъ онъ же паче зѣло въпиѣше г҃лѧ с҃не д҃авъ помилоуꙇ мѧ ставъ же и҃с повелѣ привесті и къ себѣ приближьшю же сѧ емоу къ н҄емоу въпроси і чьто хоштеши да ти сътвор҄ѭ онъ же рече г҃и да прозьр҄ѭ ꙇ҃с же рече емоу прозьри вѣра твоѣ с҃пе тѧ ꙇ абье прозьрѣ ꙇ вь слѣдъ его грѧдѣаше славѧ б҃а ꙇ вси л҄юдье видѣвъше въздашѧ хвалѫ б҃ви Ꙇ въшьдъ прохождааше въ ꙇерихѫ ꙇ се мѫжь ꙇменемь нарицаемꙑ зак҄ьхеа ꙇ сь бѣ старѣі мꙑтаремъ ꙇ тъ бѣ богатъ ꙇ искааше видѣти ꙇ҃са къто естъ ꙇ не можааше видѣти народомь ѣко тѣломь малъ бѣ ꙇ прѣди текъ вьзлѣзе на сⸯукомариѭ да видитъ ꙇ҃са ѣко тѫдѣ хотѣаше минѫти ꙇ ѣко приде на мѣсто възърѣвъ ꙇ҃с видѣ і ꙇ рече къ н҄емоу зак҄ьх҄ѣе потъштавъ сѧ сълѣзи дьньсь бо подобаатъ ми въ домоу твоемь бꙑти ꙇ потъштавъ сѧ сълѣзе ꙇ приѩтъ і радоуѩ сѧ ꙇ видѣвъше і ръпътаахѫ г҃лѭште ѣко къ грѣшьноу мѫжю вьниде витатъ ставъ же зак҄ьхеі рече къ г҃ю се полъ ꙇмѣниѣ моего г҃и дамь ништімъ ꙇ аште есмь кого чимь обидѣлъ възвраштѫ четворицеѭ рече же къ н҄емоу и҃с ѣко дьньсь с҃пние домоу семоу бꙑстъ зан҄е ꙇ сь с҃нъ авраамл҄ь естъ Приде бо с҃нъ ч҃скꙑ вьзискатъ ꙇ с҃пстъ погꙑбъшааго Слꙑшѧштемъ же ꙇмъ се приложь рече притъчѫ зан҄еже тъ бѣ близъ ꙇ҃лма ꙇ мьнѣахѫ ѣко абье хоштетъ ц҃рсье б҃жие авити сѧ Рече же ч҃къ етеръ добра рода ꙇде на странѫ далече приѩти себѣ ц҃рсие ꙇ възврати сѧ Призъвавъ же ꙇ҃ рабъ своꙇхъ въдастъ ꙇмъ ꙇ҃ мънасъ ꙇ рече къ н҄имъ коупл҄ѫ дѣꙇте дон҄деже придѫ ꙇ граждане емоу ненавидѣахѫ его ꙇ посълашѧ молитвѫ въ слѣдъ его г҃лѭште не хоштемъ семоу да ц҃рсоуетъ надъ нами ꙇ бꙑстъ егда сѧ възврати приімъ ц҃рсье ꙇ рече да пригласѧтъ емоу рабꙑ тꙑ ꙇмъже дастъ съребро да оувѣстъ какѫ коупл҄ѫ сѫтъ сътворили приде же пръвꙑ г҃лѧ г҃и мънась твоѣ ꙇ҃ придѣла мънасъ ꙇ рече емоу благꙑ рабе добрꙑ вѣрьне ѣко о малѣ бꙑс вѣрьнъ бѫди область ꙇмꙑ надъ десѧтьѭ градъ ꙇ приде въторꙑ г҃лѧ мънась твоѣ г҃и сътвори д҃ мънасъ рече же ꙇ томоу ꙇ тꙑ бѫди надъ д҃ѭ градъ Ꙇ дроугꙑ приде г҃лѧ г҃и се мⸯнась твоѣ ѭже ꙇмѣхъ положенѫ въ оуброусѣ боѣхъ бо сѧ тебе ѣко ч҃къ ѣръ еси вьземл҄еши ꙇдеже не положь ꙇ жьнеши егоже не сѣавъ г҃ла емоу отъ оустъ твоꙇхъ осѫждѫ тѧ зълꙑ рабе Вѣдѣаше ѣко ч҃къ ѣръ есмь вьземл҄ѭ егоже не положихъ ꙇ жьн҄ѧ егоже не сѣахъ ꙇ събираѩ ѭдоуже не раздаахъ ꙇ по чьто не въдастъ моего съребра пѣнѧжьникомъ ꙇ азъ пришьдъ съ лихвоѭ ꙇстѧзалъ е бимь ꙇ прѣдьстоѩштімъ рече възьмѣте отъ н҄его мънасѫ ꙇ дадите ꙇмѫштюмоу ꙇ҃ мънасъ ꙇ рѣшѧ емоу г҃и ꙇматъ ꙇ҃ мⸯнасъ Г҃лѭ же вамъ ѣко всѣкомоу ꙇмѫштюмоу дадѧтъ а отъ не ꙇмѫштааго ꙇ еже ꙇматъ отъꙇмѫтъ отъ н҄его Ѡбаче врагꙑ моѩ тꙑ не хотѣвъшѧѩ мьнѣ да ц҃рь бимь бꙑлъ надъ н҄ими приведѣте ѩ сѣмо ꙇ исѣцѣте ѩ прѣдъ мноѭ Ꙇ се рекъ ꙇдѣаше прѣди въсходѧ въ ꙇ҃лмъ ꙇ бꙑстъ ѣко прибліжи сѧ въ витъфагиѭ ꙇ витаниѭ къ горѣ нарицаемѣі елеонъ посъла дъва отъ оученикъ своꙇхъ г҃лѧ ꙇдѣта въ прѣмьн҄ѭѭ вьсь въ н҄ѭже въсходѧшта обрѧштета жрѣбѧ привѧзано на н҄еже никътоже къде отъ ч҃къ не въсѣде отрѣшⸯша приведѣта ми е ꙇ аште къто вꙑ въпрашаетъ по чьто отрѣшаета е тако речета ѣко г҃ь его трѣбоуетъ Шьдъша же посъланаа обрѣтосте ѣкоже рече ꙇма отрѣшаѭштема же ꙇма жрѣбѧ рѣшѧ г҃дье его къ н҄има чьто отрѣшаета жрѣбѧ она же рѣсте ѣко г҃ь его трѣбоуетъ ꙇ приведосте е къ ꙇ҃сви ꙇ възвръгъше ризꙑ своѩ на жрѣбѧ въсадишѧ ꙇ҃са Ꙇдѫштю же емоу постилаахѫ ризꙑ своѩ по пѫти приближаѭште же сѧ емоу абье къ низъхожденью горѣ елеоньсцѣ оучѧтъ вⸯсе множьство оученикъ радоуѭште сѧ хвалите б҃а гласомь вельемь о вⸯсѣхъ силахъ ѩже видѣшѧ г҃лѭште Б҃лгнъ црь грѧдꙙі ц҃рь въ ꙇмѧ г҃не миръ на н҃бсхъ ꙇ слава въ вꙑшьн҄иіхъ Ꙇ етери фарисѣі рѣшѧ къ немоу отъ народа оучител҄ю запрѣти оученикомъ твоꙇмъ ꙇ отъвѣштавъ рече ꙇмъ г҃л҄ѭ вамъ ѣко аште сиі оумльчѧтъ каменье възъпити ꙇматъ ꙇ ѣко приближи сѧ видѣвъ градъ плака сѧ о н҄емь г҃лѧ ѣко аште би разоумѣлъ вь дьнь сь ꙇ тꙑ ѣже къ мироу твоемоу нꙑн҄ѣ же оукрꙑ сѧ отъ очью твоею ѣко придѫтъ дьнье на тѧ ꙇ обложѧтъ врази твоі острогъ о тебѣ ꙇ обидѫтъ тѧ ꙇ окрочѧтъ тѧ въ сѫдоу ꙇ разбьѭтъ тѧ ꙇ чѧда твоѣ вь тебѣ Ꙇ не оставѧтъ камене на камени вь тебѣ пон҄еже не разоумѣ врѣмене посѣштенью твоемоу Ꙇ въшьдъ въ цръковь начѧтъ ꙇзгонити продаѭштѧѩ голѫби г҃лѧ ꙇмъ пⸯсано естъ ꙇ бѫдетъ храмъ моі храмъ молитвѣ вꙑ же сътвористе і врътъпъ разбоꙇникомъ ꙇ бѣ оучѧ въ цръкъве по вⸯсѧ дⸯни Архиереі же ꙇ кънижьници ꙇскаахѫ его погоубити ꙇ старѣішинꙑ л҄юдьмъ ꙇ не обрѣтаахѫ чьто сътворѧтъ емоу л҄юдье бо его вси дръжаахѫ сѧ послоушаѭште его Ꙇ бꙑс въ единъ отъ дьніи оучѧштю емоу л҄юди въ цркъве ꙇ благовѣствоуѭштю състашѧ сѧ архⸯиереі ꙇ кънижьници съ старци г҃лѭште къ н҄емоу рьци намъ коеѭ областиѭ се твориши ꙇ къто естъ давꙑ тебѣ область сьѭ Ѡтъвѣштавъ же рече къ н҄имъ въпрошѫ вꙑ ꙇ азъ единого словесе ꙇ рьцѣте ми крьштенье ꙇоанⸯново съ н҃се ли бѣ ꙇли отъ ч҃къ они же помꙑшл҄ѣахѫ вь себѣ г҃лѭште ѣко аште речемъ отъ н҃се речетъ къ намъ по чьто оубо не вѣровасте емоу аште ли речемъ отъ ч҃къ л҄юдье вси каменьемь побиѭтъ нꙑ ꙇзвѣстъно бо бѣ л҄юдьмъ о ꙇоанⸯнѣ ѣко пророкъ бѣ ꙇ отъвѣшташѧ не вѣмъ отъкѫдоу ꙇ҃с же рече ꙇмъ ни азъ г҃л҄ѭ вамъ коеѭ областиѭ се творѭ начѧтъ же къ л҄юдемъ г҃лати притъчѫ сьѭ Ч҃къ насади виноградъ ꙇ въдастъ і дѣлател҄емъ ꙇ отиде на лѣта многа ꙇ въ врѣмѧ посъла къ дѣлател҄емъ рабъ да отъ плода виноградънааго дадѧтъ емоу дѣлател҄е же бивъше і поустишѧ тъшть ꙇ приложи і дроугꙑ посълати рабъ они же ꙇ того бивъше ꙇ досадишѧ емоу поустишѧ і тъшть ꙇ приложи ꙇ третіи посълати они же ꙇ сего оуѣзвивъше ꙇзгънашѧ рече г҃ь винограда чьто сътвор҄ѭ посъл҄ѭ с҃нъ моі вьзл҄юбл҄енъі некъли сего оусрамл҄ѣѭтъ сѧ видѣвъше же і дѣлател҄е мꙑшл҄ѣахѫ дроугъ къ дроугоу г҃лѭште сь естъ наслѣдьникъ оубьѣмъ і да наше бѫдетъ достоѣнье ꙇзведъше же і вънъ ꙇз винограда оубишѧ чьто оубо сътворитъ ꙇмъ г҃ь винограда придетъ ꙇ погоубитъ дѣлател҄ѧ сьѩ ꙇ въдастъ виноградъ ꙇнѣмъ слꙑшавъше же рѣшѧ да не бѫдетъ онъ же възьрѣвъ на н҄ѧ рече чьто оубо естъ напⸯсаное се камень егоже неврѣдоу сътворишѧ зиждѫштеі събꙑстъ въ главѫ ѫгълоу вⸯсѣкъ падꙑ на камене семь съкроушитъ сѧ А на н҄емьже падетъ сътьретъ і ꙇ вьзискашѧ архиереі ꙇ кънижьници възложити на н҄ь рѫцѣ въ тъ часъ ꙇ оубоѣшѧ сѧ л҄юдиі разоумѣшѧ бо ѣко къ н҄имъ рече притъчѫ сьѭ ꙇ съглѧдавъше посълашѧ дѣлател҄ѧ творѧште сѧ паведьници сѫште да ꙇмѫтъ і въ словеси да бѫ і прѣдали владꙑчьствоу ꙇ области воеводъ ꙇ въпросишѧ і г҃л҄ѭште оучител҄ю вѣмъ ѣко правь г҃леши ꙇ не на лице зьриши нъ въ ꙇстинѫ пѫти б҃жию оучиши достоꙇтъ ли намъ к҄есареви дань даѣти ꙇли ни разоумѣвъ же льсть ꙇхъ рече къ н҄имъ покажѣте ми пѣнѧзь чиі ꙇматъ образъ ꙇ напⸯсанье они же рѣшѧ к҄есаревъ онъ же рече къ н҄имъ въздадите оубо кесаревое к҄есареви ѣже сѫтъ б҃жиѣ б҃ви ꙇ не могошѧ зазьрѣти г҃лѣ его прѣдъ л҄юдьми ꙇ дивьше сѧ о отъвѣтѣ его оумльчашѧ Пристѫпишѧ же етеріи отъ садоук҄еі г҃л҄ѭште въскрѣшенью не бꙑти ꙇ въпрашаахѫ г҃лѭште оучител҄ю моси напⸯсалъ естъ намъ аште комоу братръ оумьретъ ꙇмꙑ женѫ ꙇ тъ бештѧдьнъ бѫдетъ да поꙇметъ братръ его женѫ ꙇ въскрѣситъ сѣмѧ братра своего седмь оубо братрьѩ бѣ ꙇ пръвꙑ поꙇмъ женѫ оумрѣтъ ꙇ бѧштьдьнъ ꙇ поѩтъ въторꙑ женѫ ꙇ тъ оумрѣтъ бештѧда ꙇ третиі поѩтъ ѭ такоже ꙇ вⸯсѣ седмь оумрѣшѧ не оставъше чѧдъ послѣдь же вⸯсѣхъ ꙇ жена оумрѣтъ въ въскрѣшенье оубо которааго ꙇхъ бѫдетъ жена седмь бо ꙇмѣшѧ ѭ женѫ ꙇ отъвѣштавъ ꙇ҃с рече ꙇмъ с҃нове вѣка сего женѧтъ сѧ ꙇ посагаѭтъ а съподобьшеі сѧ вѣкъ тъ оулоучѧтъ ꙇ въскрѣшенье еже отъ мрътвъꙇхъ ни женѧтъ сѧ ни посагаѭтъ ни оумрѣти бо потомь могѫтъ равьни бо сѫтъ а҃ꙉломъ ꙇ с҃нове сѫтъ б҃жі въскрѣшенью с҃нове сѫтъ ѣко въстаѭтъ мрътвіи ꙇ моси съказа при кѫпинѣ ѣкоже г҃ла г҃ѣ б҃а авраамл҄ѣ ꙇ б҃а ꙇсаакова ꙇ б҃а ꙇѣковл҄ѣ б҃ъ же нѣстъ мрътвъꙇхъ нъ живꙑхъ вьси бо томоу живи сѫтъ отъвѣштавъше же етеріи кънижьникъ рѣшѧ оучител҄ю добрѣ рече Въ томоу же не съмѣахѫ его въпрашати ничьсоже рече же ꙇмъ како г҃лѭтъ кън҄игꙑ х҃а бꙑти с҃на д҃ава самъ бо д҃адъ г҃летъ въ кънигахъ сⸯпалъмьскꙑхъ Рече г҃ь г҃ви моемоу сѣди о деснѫѭ мене доньдеже положѫ врагꙑ твоѩ подъ ножью ногама твоꙇма д҃адъ ꙇ оубо г҃ѣ нарицаетъ то како с҃нъ емоу естъ Слꙑшѧштемъ же вⸯсѣмъ л҄юдьмъ рече къ оученикомъ своꙇмъ вьнемл҄ѣте отъ кънижьникъ хотѧштиꙇхъ въ одеждахъ ходити ꙇ л҄юбѧште цѣлованьѣ на тръжиштихъ ꙇ прѣдьсѣданиѣ на сънъмиштихъ ꙇ прѣждезъваньѣ на обѣдѣхъ Ꙇже сънѣдаѭтъ домꙑ въдовиць ꙇ виноѭ далече молѧтъ сѧ сиі приꙇмѫтъ осѫжденье большее възърѣвъ же видѣ въмѣтаѭштѧ вь ꙉазофилакиѭ дарꙑ своѩ богатꙑѩ видѣвъ же етерѫ въдовицѫ оубогѫ вьмѣтаѭштѫ тоу дъвѣ лепⸯтѣ ꙇ рече въ ꙇстинѫ г҃лѭ вамъ ѣко въдовица си оубогаѣ бол҄е всѣхъ въвръже вьси бо сиі отъ ꙇзбꙑтъка въвръгошѧ въ дарꙑ б҃ви а си отъ лишеньѣ своего вⸯсе ꙇмѣнье свое въвръже Ꙇ етеромъ г҃лѭштемъ о цръкъви ѣко каменьемь добромь ꙇ съсѫдꙑ оукрашена естъ рече си ѣже видите придѫтъ дьнье вь н҄ѧже не останетъ камень на камені сьде ꙇже не разоритъ сѧ Въпросишѧ же і г҃лѭште оучител҄ю когда оубо си бѫдѫтъ ꙇ чьто естъ знаменье егда хотѧтъ си бꙑти онъ же рече бл҄юдѣте сѧ да не прѣльштени бѫдете мнози бо придѫтъ въ ꙇмѧ мое г҃лѭште азъ есмь ꙇ врѣмѧ приближи сѧ не ꙇдѣте въ слѣдъ ꙇхъ Егда же оуслꙑшите брани ꙇ нестроеньѣ не оубоꙇте сѧ подобаетъ бо симъ прѣжде бꙑти нъ не абье коньчина тогда г҃лааше ꙇмъ въстанетъ бо ѩзꙑкъ на ѩзꙑка ꙇ ц҃рсо на ц҃рсо трѫси же велици по мѣста ꙇ глади ꙇ въ мори бѫдѫтъ страхованьѣ ꙇ знаменьѣ съ н҃ебсе вельѣ бѫдѫтъ прѣжде же сихъ вⸯсѣхъ възложѧтъ на вꙑ рѫкꙑ своѩ ꙇ ижденѫтъ прѣдаѭште на сънъмишта ꙇ въ тьмьницѧ ведомꙑ къ ц҃ремъ ꙇ владꙑкамъ ꙇмене моего ради прикл҄ючитъ же сѧ вамъ въ съвѣдѣтел҄ьство Положите оубо на сръдьцихъ вашихъ не прѣжде пооучати сѧ отъвѣштавати азъ бо дамь вамъ въ оуста прѣмѫдрость еꙇже не възмогѫтъ противити сѧ ꙇ отъвѣштати вси противл҄ѣѭштеі сѧ вамъ прѣдани же бѫдете родителꙑ ꙇ братрьѭ ꙇ родомь ꙇ дроугꙑ оумрътвѧтъ отъ васъ ꙇ бѫдете ненавидими отъ вⸯсѣхъ ꙇмене моего ради ꙇ власъ главꙑ вашеѩ не погꙑбнетъ въ тръпѣніи вашемь сътѧжите д҃шѧ вашѧ егда же оузьрите обьстоꙇмъ воі ꙇ҃илмъ тогда разоумѣете ѣко прибліжи сѧ запоустѣнье емоу Тогда сѫштеі въ ꙇюдѣі да бѣгаѭтъ въ горꙑ ꙇ иже посрѣдѣ его да ꙇсходѧтъ ꙇже въ странахъ да не въходѧтъ въ н҄ь ѣко дьнье мьштенью сиі сѫтъ да ꙇсплънѧтъ сѧ вⸯсѣ напⸯсанаа Горе непраздънъꙇмъ ꙇ доѩштіимъ въ тꙑ дни Бѫдетъ бо бѣда вельѣ на земл҄и ꙇ гнѣвъ на л҄юдехъ сихъ ꙇ падѫтъ въ остри меча ꙇ плѣн҄ени бѫдѫтъ въ ѩзꙑкꙑ вⸯсѧ ꙇ и҃лмъ бѫдетъ попираемъ ѩзꙑкꙑ доньдеже съконьчаѭтъ сѧ врѣмена ѩзꙑкъ ꙇ бѫдѫтъ знаменьѣ въ слъньци ꙇ мѣсѧци ꙇ ѕвѣздахъ ꙇ на земл҄и тѫга ѩзꙑкомъ отъ нечааньѣ шюма морьскааго ꙇ възмѫштеньѣ ꙇздꙑхаѭштемъ ч҃комъ отъ страха ꙇ чааньѣ грѧдѫштіихъ на вьсел҄енѫѭ силꙑ бо н҃ебскꙑѩ двигнѫтъ сѧ Ꙇ тогда оузьрѧтъ с҃нъ ч҃скꙑ грѧдѫшть на облацѣхъ съ силоѭ ꙇ славоѭ многоѭ начинаѭштемъ же симъ бꙑвати въсклоните сѧ ꙇ въздвигнѣте главꙑ вашѧ зане приближі сѧ ꙇзбавл҄енье ваше ꙇ рече ꙇмъ притъчѫ видите смоковьницѫ ꙇ вⸯсѣ дрѣва егда прошибаѭтъ сѧ оуже видѧште о себѣ вѣсте ѣко блізъ жѧтва естъ Тако ꙇ вꙑ егда оузьрите си бꙑваѭшта вѣдите ѣко блізъ естъ ц҃рсие б҃жие аминⸯ г҃лѭ вамъ ѣко не ꙇматъ прѣꙇти родъ сь дон҄деже вⸯсѣ бѫдѫтъ н҃бо ꙇ земл҄ѣ мимоꙇдетъ а словеса моѣ не ꙇмѫтъ прѣꙇти Вьнемл҄ѣте же себѣ еда когда отѧгъчаѭтъ сръдьца ваша обѣданьемь ꙇ пьѣньствомь печальми житіискъіми ꙇ наꙇдетъ на вꙑ вьнезаапѫ дьнь тъ акꙑ сѣть бо придетъ на всѧ сѣдѧштѧѩ на лици вⸯсеѩ земл҄ѧ бьдите оубо на всѣко врѣмѧ молѧште сѧ да съподобите сѧ оубѣжати вьсѣхъ сихъ хотѧштихъ бꙑти ꙇ стати прѣдъ с҃номь ч҃скомь бѣ же въ дьне оучѧ въ цркъве а ноштиѭ оудвар҄ѣаше сѧ ꙇсходѧ въ горѣ нарицаемѣі елеонъ ꙇ вси л҄юдье ꙇз оутра приходѧште къ н҄емоу въ цръковь послоушатъ его Приближааше же сѧ праздьникъ опрѣснъкъ нарицаемꙑ пасха ꙇ искаахѫ архиереі ꙇ кънижьници како ꙇ бѫ оубили боѣхѫ бо сѧ л҄юдиі Вьниде же сотона въ ꙇюдѫ нарицаемꙑ ꙇскариотъ сѫшта отъ числа обою на десѧте ꙇ шьдъ г҃ла архиереомъ ꙇ воеводамъ како ꙇмъ прѣдастъ і ꙇ въздрадовашѧ сѧ ꙇ съвѣшташѧ дати емоу съребро ꙇ исповѣдѣ ꙇ искааше подобьна врѣмене да і прѣдастъ без народа приде же дьнь опрѣснъкъ въ н҄ьже подобьно бѣ жръти пасхѫ ꙇ посъла петра ꙇ оанⸯна рекъ шьдъша оуготоваета намъ пасха да ѣмъ она же рѣста емоу къде хоштеши да оуготоваевѣ онъ же рече ꙇма се въшедъшема вама въ градъ сърѧштетъ вꙑ ч҃къ въ скѫдольницѣ водѫ несꙙ по н҄емь ꙇдѣта въ домъ въ н҄ьже въходитъ ꙇ речета г҃ноу домоу г҃летъ тебѣ оучител҄ь къде естъ обитѣл҄ь ꙇдеже пасхѫ съ оученикꙑ своꙇми сънѣмь ꙇ тъ вама покажетъ горьницѫ постъланѫ ꙇ тоу оуготоваꙇта шьдъша же обрѣтосте ѣкоже рече ꙇма ꙇ оуготовасте пасха ꙇ егда бꙑс година вьзлеже ꙇ оба на десѧте а҃пола съ н҄имь Ꙇ рече къ н҄имъ желѣньемь се вьжделѣхъ пасха ѣсти съ вами прѣжде даже не приімѫ мѫкꙑ Г҃л҄ѭ бо вамъ ѣко отъселѣ не ꙇмамь ѣсти отъ н҄его доньдеже коньчаетъ сѧ вь ц҃рси б҃жіи ꙇ приꙇмъ чашѫ хвалѫ въздавъ рече приімѣте се ꙇ раздѣлите себѣ г҃лѭ бо вамъ отъселѣ не ꙇмамь пити отъ плода сего лозънааго дондеже ц҃рсие б҃жие придетъ Ꙇ приімъ хлѣбъ хвалѫ въздавъ прѣломи ꙇ дастъ ꙇмъ г҃лѧ се естъ тѣло мое даемое за вꙑ се творите въ моѭ п҃амѧт ꙇ чашѫ такожде по вечер҄ѣніи г҃лѧ си чаша новꙑ завѣтъ моеѭ кръвиѭ ѣже за вꙑ пролѣетъ сѧ Ѡбаче се рѫка прѣдаѭштааго мѧ съ мноѭ естъ на трепезѣ ꙇ с҃нъ оубо ч҃скъꙇ по нареченоумоу ꙇдетъ обаче горе ч҃коу томоу ꙇмьже прѣдаетъ сѧ Ꙇ ти начѧ сѧ ꙇскати вь себѣ которꙑ оубо бѫдетъ отъ н҄ихъ хотѧі сътворити се Бꙑс же ꙇ пьр҄ѣ вь н҄ихъ которꙑ мьнитъ ти сѧ ꙇхъ бꙑти боліи онъ же рече ꙇмъ ц҃ре ѩзꙑкомъ оустоѩтъ ꙇмъ ꙇ обладаѭште ими благодѣтел҄е нарицаѭтъ сѧ вꙑ же не тако нъ бол҄ьі васъ да бѫдетъ ѣко ꙇ мьн҄иі ꙇ старѣі ѣко слоужѧ Которꙑ бол҄іи вьзлежѧі ли ꙇли слоужѧі не вьзлежѧі ли Азъ же посрѣдѣ васъ есмь ѣко слоужѧі вꙑ же есте прѣбꙑвъшеі съ мноѭ въ напастехъ моꙇхъ ꙇ азъ завѣштаваѭ вамъ ѣкоже завѣшта мнѣ о҃ць моі Ц҃рсо да ѣсте ꙇ пьете на трепезѣ моеі въ ц҃рси моемь ꙇ сѧдете на прѣстолѣхъ сѫдѩште обѣма на десѧте колѣнома ꙇ҃лвама Рече же г҃ь симоне симоне сотона проси васъ да би сѣалъ акꙑ пьшеницѫ азъ же молихъ сѧ о тебѣ да не оскѫдѣетъ вѣра твоѣ ꙇ тꙑ нꙑ]н҄ѣ когда обрашть сѧ оутвръди братриѭ твоѭ Ѡнъ же рече емоу г҃и съ тобоѭ готовъ есмь ꙇ въ тьмьницѫ ꙇ въ съмръть ꙇти онъ же рече емоу г҃лѭ ти петре не възгласитъ коуръ дⸯньсь дон҄деже три крата отъвръжеши сѧ мене не вѣдѣти Ꙇ рече ꙇмъ егда посълахъ вꙑ безъ вълагалишта ꙇ бес пирꙑ ꙇ бе сапогъ еда чесо лини бꙑсте они же рѣшѧ ничесоже Рече же ꙇмъ нꙑн҄ѣ ꙇже ꙇматъ вълагалиште да възъметъ такожде ꙇ пирѫ ꙇ иже не ꙇматъ да продастъ ризѫ своѭ ꙇ коупитъ ножь г҃л҄ѭ бо вамъ ѣко еште пⸯсано се подобаетъ да съконьчаетъ сѧ о мⸯнѣ еже ꙇ съ безаконьникома вьмѣни сѧ ꙇбо еже о мнѣ коньчинѫ ꙇматъ Ѡни же рѣшѧ г҃и се ножа сьде дъва онъ же рече дъвъл҄ьно естъ Ꙇшьдъ ꙇде по обꙑчаю своемоу въ горѫ елеоньскѫ по н҄емь ꙇдѫ оученици его Бꙑвъше же на мѣстѣ рече ꙇмъ молите сѧ да не вьнидете въ напасть ꙇ самъ отъстѫпи отъ н҄ихъ ѣко връженье камени ꙇ поклонь колѣнѣ мол҄ѣаше сѧ г҃лѧ Ѡ҃че аште велиши мимонеси чашѫ сьѭ отъ мене ѡбаче не моѣ вол҄ѣ нъ твоѣ да бѫдетъ ѣви же сѧ емоу а҃ꙉлъ съ н҃бсе оукрѣпл҄ѣѩ и ꙇ бꙑс въ подвизѣ прилежанье мол҄ѣаше сѧ ꙇ бꙑстъ потъ его ѣко ꙇ капл҄ѧ кръве капл҄ѭштѧѩ на земл҄ѫ Ꙇ въставъ отъ молитвꙑ ꙇ пришьдъ къ оученикомъ обрѣте ѩ съпѧштѧ отъ печали ꙇ рече ꙇмъ чьто съпите въставъше помолите сѧ да не вьнидете въ напасть Еште емоу г҃л҄ѭштю се народъ ꙇ нарицаемꙑ ꙇюда единъ отъ обою на десѧте прѣдъ ними ꙇдѣаше ꙇ пристѫпи къ ꙇ҃сви лобъзатъ его се бо бѣ знаменье далъ ꙇмъ егоже лобъжѫ тъ естъ И҃с же рече емоу ꙇюдо лобъзаньемь ли с҃на ч҃скаго прѣдаеши Видѣвъше же ꙇже бѣахѫ съ н҄имь бꙑваемое рѣшѧ емоу г҃и аште оударимъ ножемь ꙇ оудари единъ отъ н҄ихъ архⸯиереова раба ꙇ отърѣза емоу оухо десное отъвѣштавъ же ꙇ҃с рече Оставите до сего ꙇ коснѫвъ оухо его ꙇцѣлі и Рече же ꙇ҃с къ пришьдъшимъ къ н҄емоу архиереомъ ꙇ стратигомъ цръковънꙑмъ ꙇ старьцемъ ѣко на разбоꙇника придете съ орѫжьемь ꙇ дрькольми ѩти мене по всѧ дьни сѫштю съ вами въ цръкъве не простьрѣсте рѫкъ на мѧ нъ се естъ ваша година ꙇ область тьмънаѣ Ꙇмъше же і вѣсѧ въ домъ архиереовъ петръ же ꙇдѣаше вь слѣдъ ꙇздалече Възгнѣштьшемъ же ꙇмъ ог҄нь посрѣдѣ двора ꙇ въкоупѣ сѣдъшемъ сѣдѣаше петръ посрѣдѣ ꙇхъ оузьрѣвъши же і раба едина сѣдѧшть при свѣтѣ ꙇ възьрѣвъши на н҄ь рече ꙇ сь бѣ съ н҄ими онъ же отъвръже сѧ его г҃лѧ не знаѭ его жено ꙇ не по мъногоу дроугꙑ видѣвъ і рече ꙇ тꙑ отъ н҄ихъ еси петръ же рече чловѣче нѣсмь ꙇ мимошьдъши ѣко годинѣ единоі ꙇнь етеръ крѣпл҄ѣаше сѧ г҃лѧ въ ꙇстинѫ ꙇ сь бѣ съ н҄ими ꙇбо галилѣанинъ естъ рече же петръ чловѣче не вѣмь еже г҃леши ꙇ абье еште г҃лѭштю емоу възгласи коуръ ꙇ обрашть сѧ г҃ь възьрѣ на петра ꙇ помѣнѫ петръ слово г҃не ѣкоже рече емоу ѣко прѣжде даже не възгласитъ коуръ три крата отъвръжеши сѧ мене ꙇ шьдъ вънъ петръ плакааше сѧ горько ꙇ мѫжи дръжѧште і рѫгаахѫ сѧ емоу бьѭште і ꙇ закрꙑвъше і бьѣахѫ і по лицоу въпрашаахѫ же і г҃лѭште прорьци къто тѧ оудари ꙇ ина мънога хоулѧште ꙇ глаахѫ на н҄ь Ꙇ ѣко бꙑс дьнь събърашѧ сѧ старьци л҄юдьсциі ꙇ архиереи ꙇ кънижьн҄ици ꙇ вѣсѧ і на съборъ своі г҃лѭште аште тꙑ еси х҃ъ рьци намъ рече же ꙇмъ аште вамъ рекѫ не ꙇмете вѣрꙑ не отъвѣштаете ми ни поустите Ѡтъселѣ бѫдетъ с҃нъ ч҃скꙑ сѣдѧ о деснѫѭ силꙑ б҃жиѩ рѣшѧ же вьси тꙑ ли оубо еси с҃нъ б҃жіи онъ же рече вꙑ г҃лете ѣко азъ есмь они же рѣшѧ чьто еште трѣбоуемъ съвѣдѣтел҄ьства Сами бо слꙑшахомъ отъ оустъ его ꙇ въставъше вⸯсе множьство ꙇхъ Приведошѧ і къ пилатоу начѧшѧ на н҄ь вадити г҃лѭште сего обрѣтохомъ развраштаѭшта ѩзꙑкъ нашь ꙇ възбран҄ѣѭшта даѣти к҄есареви дань г҃летъ себе х҃а ц҃рѣ бꙑти Пилатъ же въпроси і г҃лѧ тꙑ ли еси ц҃рь ꙇюдеомъ онъ же отъвѣштавъ рече емоу тꙑ г҃леши пилатъ же рече къ архиереомъ ꙇ къ народоу никоѩже винꙑ не обрѣтаѭ въ ч҃цѣ семь Ѡни же крѣпл҄ѣахѫ сѧ г҃лѭште ѣко развраштаетъ л҄юди оучѧ по всеі ꙇюдеі начьнъ отъ галилеѩ досьде пилатъ же слꙑшавъ въпроси галилеѩ аште ч҃къ галилѣꙇскъ естъ ꙇ разоумѣвъ ѣко отъ области ꙇродовꙑ естъ посъла і къ ꙇродоу сѫштю томоу въ ꙇ҃лмѣхъ въ дьни тꙑ ꙇродъ же видѣвъ ꙇ҃са радъ бꙑстъ зѣло бѣ бо желѣѩ отъ многа врѣмене видѣті и зан҄е слꙑшааше многа о н҄емь ꙇ надѣаше сѧ знаменье етеро видѣти отъ н҄его бꙑваемо въпрашааше же і словесꙑ многꙑ Онъ же ничьсоже не отъвѣштавааше емоу Стоѣахѫ же архиереі ꙇ кънижьници прилежьно вадѧште на н҄ь Оукорь же і ꙇродъ съ воі своꙇми ꙇ порѫгавъ сѧ облъкъ і вь ризѫ свѣтълѫ възврати і къ пилатови ꙇ бꙑсте же си дроуга ꙇродъ же ꙇ пилатъ въ тъ дьнь съ собоѭ прѣжде бо бѣашете враждѫ ꙇмѫшта междю собоѭ Пилатъ же съзъвавъ архиереѩ ꙇ кънѧзѧ ꙇ л҄юди рече къ н҄имъ привѣсте ми ч҃ка сего ѣко развраштаѭшта л҄юди ꙇ се азъ ꙇстѧзавъ і прѣдъ вами не обрѣтъ ни единоѩ же о ч҃цѣ семь винꙑ ѩже на н҄ь вадите нъ ни ꙇродъ посълахъ бо і къ н҄емоу ꙇ се ничьтоже достоꙇно съмръти творено естъ о н҄емь показавъ оубо отъпоуштѫ і Потрѣбѫ же ꙇмѣаше на вьсѧ праздьникꙑ отъпоуштати ꙇмъ единого възъпишѧ же съ всѣмь народомь г҃лѭште възьми сего отъпоусти же намъ вараавѫ ꙇже бѣ за етерѫ крамолѫ бꙑвъшѫѭ въ градѣ ꙇ оубиіство въвръженъ въ тьмьницѫ Пакꙑ же пилатъ възгласи хотѧ отъпоустити ꙇ҃са они же възглашаахѫ г҃лѭште пропьні и пропьні и онъ же третиіцеѭ рече къ н҄имъ чьто бо сътвори зъло ничьсоже достоꙇна съмръти обрѣтъ о н҄емь показавъ оубо отъпоуштѫ Они же прилежаахѫ гласꙑ велиі просѧште его на пропѧтье ꙇ оустоѣхѫ гласи ꙇхъ ꙇ архиерѣꙇсциі пилатъ же посѫди бꙑти прошенье ꙇхъ отъпоусти же ꙇмъ вараавѫ въсажденааго вь тьмьницѫ за крамолѫ ꙇ оубиіство его прошаахѫ а ꙇ҃са прѣдастъ вол҄и ꙇхъ ꙇ ако і поведошѧ ꙇмъше симона етера к҄уринѣа грѧдѫшта съ села задѣшѧ емоу крьстъ носити по ꙇ҃сѣ Ꙇдѣаше же вь слѣдъ его мъногъ народъ л҄юдиі мѫжи ꙇ женꙑ ѩже ꙇ бьѣахѫ сѧ ꙇ плакаахѫ сѧ его обрашть же сѧ ꙇ҃с къ н҄имъ рече дъштери е҃лмскꙑ не плачите сѧ о мнѣ обаче себе плачите сѧ ꙇ чѧдъ вашихъ ѣко се дьнье грѧдѫтъ вь н҄ѧже рекѫтъ блажена неплодъви ꙇ чрѣва ѣже не родишѧ ꙇ съсъци ꙇже не доꙇшѧ тогда начьнѫтъ глаголати горамъ падѣте на нꙑ ꙇ хльмомъ покрꙑѣте нꙑ зан҄е аште въ сꙑрѣ дрѣвѣ си творѧтъ въ соусѣ чьто бѫдетъ Ведѣахѫ же і ꙇ ина зълодѣѣ дъва съ н҄имь оубитъ Ꙇ егда придошѧ на мѣсто нарицаемое краниево тоу і пропѧшѧ ꙇ зълодѣа ового оубо о деснѫѭ а дроугаего о лѣвѫѭ распѧшѧ ꙇ҃с же г҃лааше о҃че отъпоусти ꙇмъ не вѣдѧтъ бо сѧ чьто творѧтъ раздѣл҄ѣѭште ризꙑ его метаахѫ жрѣбьѩ ꙇ стоѣахѫ л҄юдье зьрѧште подражаахѫ же і кънѧзи г҃лѭште съ н҄ими ꙇнꙑ естъ с҃пслъ да с҃петъ ꙇ сѧ аште сь естъ х҃ъ с҃нъ б҃жіі ꙇзбъранꙑ рѫгаахѫ же сѧ емоу ꙇ воꙇни пристѫпаѭште оцьтъ придѣѭште емоу ꙇ г҃лѭште аште тꙑ еси ц҃рь ꙇюдеꙇскъ с҃пи сѧ самъ Бѣ же ꙇ напсанье напⸯсано надъ н҄имь кън҄игами елинъсками ꙇ римьсками ꙇ еврѣꙇсками сь естъ ц҃рь ꙇюдѣꙇскъ Единъ же отъ обѣшеноую зълодѣю хоул҄ѣаше і г҃лѧ аште тꙑ еси х҃ъ с҃пи сѧ самъ ꙇ нꙑ Ѡтъвѣштавъ же дроугꙑ прѣштааше емоу г҃лѧ ни ли тꙑ боꙇши сѧ б҃а ѣко въ томьжде осѫждениі еси ꙇ вѣ оубо въ правъдѫ достоꙇнаа бо дѣломъ наю въсприемл҄евѣ а сь ничьсоже зъла не сътвори ꙇ г҃лааше ꙇ҃сви помѧни ми г҃и егда придеши вь ц҃рси твоемь ꙇ рече емоу и҃с аминⸯ г҃л҄ѭ тебѣ дьньсь съ мноѭ бѫдеши въ раі Бѣ же ѣко година шестаа ꙇ тъма бꙑс по всеі земл҄и до годинꙑ девѧтꙑѩ ꙇ слъньцю мръкъшю ꙇ катапетазма цръковънаѣ раздъра сѧ на дъвое отъ горꙑ до низъ Ꙇ възглашь гласъмь вельемь и҃с рече о҃че въ рѫцѣ твоі прѣдаѭ д҃хъ моі ꙇ се рекъ ꙇздъше Видѣвъ же сътьникъ бꙑвъшее прослави б҃а г҃лѧ Въ ꙇстинѫ ч҃къ сь правьдьнъ бѣ ꙇ вси пришьдъшеі народи на позорось видѧште бꙑваѭштаа бьѭште пръси своѩ възвраштаахѫ сѧ стоѣхѫ же вⸯси знаемиі его ꙇздалече ꙇ женꙑ въшьдъшѧѩ съ н҄имь отъ галилеѩ зьрѧштѧ сихъ Ꙇ се мѫжь ꙇменемь ꙇосифъ съвѣтьникъ сꙑ мѫжь благъ ꙇ правьдьнъ сь не бѣ присталъ съвѣтѣ ꙇ дѣлѣ ꙇхъ отъ ариматⸯѣѩ града ꙇюдѣꙇска ꙇже чааше ꙇ тъ ц҃рсиѣ б҃жиѣ Сь пристѫпи къ пилатоу ꙇспроси тѣло ꙇ҃сво ꙇ съньмъ е обитъ пон҄ѣвицеѭ ꙇ положі е въ гробѣ ꙇсѣченѣ вь н҄емьже не бѣ никътоже никогдаже положенъ ꙇ дьнь бѣ параск҄евьꙉиі ꙇ сѫбота свитааше вь слѣдъ же шьдъшѧ женꙑ ѩже бѣахо съ н҄имь пришьлꙑ отъ галилеѩ видѣшѧ гробъ ꙇ ѣко положено бꙑс тѣло его възвраштьшѧ же сѧ оуготовашѧ ароматꙑ ꙇ мⸯуро ꙇ въ сѫботѫ оумльчашѧ по заповѣди Въ единѫ же сѫботъ ѕѣло рано придошѧ на гробъ несѫштѧ еже оуготовашѧ ароматꙑ ꙇ дроугꙑѩ съ н҄имь обрѣтошѧ же камень отъвал҄енъ отъ гроба ꙇ въшьдъшѧ не обрѣтошѧ тѣлесе г҃ѣ ꙇ҃са ꙇ бꙑстъ не домꙑслѧштамъ сѧ симъ о семь ꙇ се мѫжа дъва стасте вь н҄ихъ вь ризахъ бльштѧштахъ сѧ Пристрашьнамъ же бꙑвъшамъ ꙇмъ ꙇ поклоньшамъ лице на земл҄ѭ рѣсте къ н҄имъ чьто ꙇштете живаего съ мрътвꙑми нѣстъ сьде нъ въста помѣнѣте ѣкоже г҃ла вамъ еште сꙑ въ галилеі г҃лѧ ѣко подобаатъ с҃ноу ч҃скоумоу прѣданоу бꙑти въ рѫцѣ ч҃къ грѣшьникъ ꙇ пропѧтоу бꙑти ꙇ третиі дⸯнь въскръснѫти ꙇ помѧнѫшѧ г҃лꙑ его Ꙇ възвраштьшѧ сѧ отъ гроба вьзвѣстишѧ вьсѣ си единомоу на десѧте ꙇ всѣмъ прочимъ Бѣаше же мариѣ магдалꙑн҄и ꙇ оанна ꙇ мариѣ ꙇѣковл҄ѣ ꙇ прочѧѩ съ н҄ими ѩже ꙇ г҃лаахѫ къ а҃поломъ се ꙇ ѣвишѧ сѧ прѣдъ н҄ими ѣко блѧди г҃ли ꙇхъ ꙇ не ꙇмѣахѫ ꙇмъ вѣрꙑ Петръ же въставъ тече къ гробоу ꙇ приникъ видѣ ризꙑ единꙑ лежѧштѧ ꙇ иде вь себѣ дивѧ сѧ бꙑвъшюмоу ꙇ се дъва отъ н҄ихъ бѣсте ꙇдѫшта въ тъжде днь въ вьсь отъстоѩштѫѭ стадиі шесть десѧтъ отъ ꙇ҃лма еіже ꙇмѧ емаоусь ꙇ та бесѣдоваашете къ себѣ о всѣхъ сихъ приключьшихъ сѧ сихъ ꙇ бꙑстъ бесѣдоуѭштема ꙇма ꙇ сътѧзаѭштема сѧ ꙇ самъ и҃с приближи сѧ ꙇ идѣаше съ н҄има очи же ею дръжаашете сѧ да его не познаашете Рече же къ н҄има чьто сѫтъ словеса си о нихъже сътѧзаета сѧ къ себѣ ꙇдѫшта ꙇ еста дрѧсела Ѡтъвѣштавъ же единъ емоуже ꙇмѧ клеопа рече къ н҄емоу тꙑ ли единъ пришьльць еси въ ꙇ҃лмъ ꙇ не чю бꙑвъшихъ вь н҄емь въ дьни сиѩ ꙇ рече ꙇма коіхъ она же рѣсте емоу ѣже о ꙇ҃сѣ назарѣанинѣ ꙇже бꙑс мѫжь пророкъ сильнъ дѣломь ꙇ словомь прѣдъ б҃мь ꙇ всѣми л҄юдьми ꙇ како і прѣдашѧ архиереі ꙇ кънѧзи наши на осѫжденье съмръти ꙇ пропѧсѧ і мꙑ же надѣахомъ сѧ ѣко сь естъ хотѧі ꙇзбавити ꙇ҃л҄ѣ нъ і надъ всѣми сими трети се дⸯнь ꙇматъ дьньсь отън҄елиже си бꙑшѧ ꙇ женꙑ етерꙑ отъ насъ оужасише нꙑ бꙑвъшѧѩ рано оу гроба ꙇ не обрѣтъшѧ тѣлесе его придѫ г҃лѭштѧ ꙇ ѣвл҄енье а҃ꙉлъ видѣвъшѧ ꙇже г҃лѭтъ і жива ꙇ идѫ етери отъ насъ къ гробоу ꙇ обрѣтѫ тако ѣко же ꙇ женꙑ рѣшѧ самого же не видѣшѧ ꙇ тꙑ рече къ н҄има ѡ несъмꙑслънаа ꙇ мѫдънаа срьдьцемь вѣровати о всѣхъ ѣже г҃лашѧ пророци не тако ли подобааше пострадати х҃у ꙇ вьнити въ славѫ своѭ ꙇ начьнъ отъ мосѣа ꙇ отъ вьсѣхъ пророкъ съказааше ꙇма отъ вьсѣхъ кън҄игъ ѩже бѣахѫ о н҄емь ꙇ приближішѧ сѧ въ вьсь въ н҄ѭже ꙇдѣашете ꙇ тъ творѣаше сѧ далече ꙇти ꙇ нѫждаашете і г҃лѭшта облѧзи съ нама ѣко при прочее дастъ ꙇмъ Рече же ꙇмъ се сѫтъ словеса ѣже г҃лахъ къ вамъ еште живъ сꙑ ѣко подобаетъ съконьчати сѧ всѣмъ псанꙑмъ въ законѣ мосѣовѣ ꙇ пророцѣхъ ꙇ псалⸯмѣхъ о мнѣ тогда отвръзе ꙇмъ оумъ да разоумѣѭтъ кън҄игꙑ ꙇ рече ꙇмъ ѣко тако естъ псано ꙇ тако подобаетъ пострадати х҃у ꙇ въскръснѫти отъ мрътвꙑхъ трети днь ꙇ проповѣдати сѧ въ імѧ его покаание въ отъпоуштенье грѣхомъ въ вьсѣхъ ѩзꙑцѣхъ начьнъше отъ ꙇ҃лма вꙑ же есте съвѣдѣтел҄е симъ ꙇ се азъ посъл҄ѭ обѣтование отъ о҃ца моего на вꙑ вꙑ же сѧдете въ градѣ е҃лмсцѣ доньдеже облѣчете сѧ силоѭ съвꙑше ꙇзведе же ѩ вънъ до витаниѩ ꙇ въздвигъ рѫцѣ своі б҃лагви ѩ ꙇ бꙑстъ егда благословл҄ѣаше ѩ отъстѫпи отъ н҄ихъ ꙇ възношааше сѧ на н҃бо ꙇ ти поклонишѧ сѧ емоу възвратишѧ же сѧ въ е҃рлмъ съ радостиѭ вельеѭ ꙇ бѣахѫ въꙇнѫ въ ц҃ркъве поѭште ꙇ благословѧште б҃а ам[и]нь ЕваꙉЕли- -Е Отъ Ꙇоана Ꙇскони бѣаше слово ꙇ слово бѣаше отъ б҃а ꙇ б҃ъ бѣаше слово се бѣ ꙇскони отъ б҃а вьсѣ тѣмь бꙑшѧ ꙇ беж н҄его ничьтоже не бꙑстъ еже бꙑстъ въ томь животъ бѣ ꙇ животъ бѣ свѣтъ ч҃комъ ꙇ свѣтъ въ тъмѣ свьтитъ сѧ ꙇ тъма его не обьѩтъ Бꙑстъ ч҃къ посъланъ отъ б҃а ꙇмѧ емоу ꙇоанъ сь приде въ съвѣдѣтел҄ьство да съвѣдѣтел҄ьствоуетъ о свѣтѣ да вьси вѣрѫ ꙇмѫтъ ꙇмь не бѣ тъ свѣтъ нъ да съвѣдѣтел҄ьствоуетъ о свѣтѣ Бѣ свѣтъ ꙇстинънꙑ ꙇже просвѣштаетъ всѣкого ч҃ка грѧдѫштаего въ миръ въ мирѣ бѣ ꙇ миръ тѣмь бꙑс ꙇ миръ его не позна Въ своѩ приде ꙇ свои его не п[риѧ]шѧ елико же ꙇхъ приѩтъ і дастъ ꙇмъ власть чѧдомъ б҃жиемъ бꙑти вѣроуѭштимъ въ ꙇмѧ его ꙇже не отъ кръвиі ни отъ похоти плътьскꙑ ни отъ похоти мѫжьскꙑ нъ отъ б҃а родишѧ сѧ Ꙇ слово плъть бꙑстъ ꙇ вьсели сѧ въ нꙑ ꙇ видѣхомъ славѫ его славѫ ѣко ꙇночѧдаего отъ о҃ца ꙇсплънь благодѣти ꙇстинꙑ Ꙇоанъ съвѣдѣтельствоуетъ о н҄емь ꙇ възъва г҃лѧ сь бѣ егоже рѣхъ грѧдꙑ по мнѣ прѣдъ мъноѭ бꙑстъ ѣко пръвѣі мене бѣ ꙇ отъ ꙇсплън҄ениѣ его мꙑ вьси приѩхомъ Благодѣть въз благодѣть ѣко законъ мосѣомь данъ бꙑс благодѣть ꙇ истина ꙇ҃с х҃мь бꙑстъ к҃оц Б҃а никътоже не видѣ николиже ꙇночѧдꙑ с҃нъ сꙙи въ лонѣ о҃чи тъ ꙇсповѣдѣ ꙇ се естъ съвѣдѣтел҄ьство ꙇоаново егда посълашѧ ꙇюдѣи отъ ꙇ҃лма ꙇереѩ ꙇ левьꙉитꙑ да въпросѧтъ і тꙑ къто еси ꙇ исповѣдѣ ѣко нѣсмь азъ х҃ъ ꙇ въпросишѧ и чьто оубо тꙑ еси ꙇлиѣ ли еси ꙇ г҃ла нѣсмь пророкъ еси тꙑ ꙇ отъвѣшта ни рѣшѧ же емоу къто еси да отъвѣтъ дамь посълавъшеꙇмъ нꙑ чьто г҃леши о тебѣ самомь Рече азъ гласъ въпиѭштаго въ поустꙑн҄и ꙇсправите пѫть г҃нь ѣкоже рече ꙇсаꙇѣ пророкъ Ꙇ посълани бѣахѫ отъ фарисѣі ꙇ въпросишѧ і ꙇ рѣшѧ емоу чьто оубо крьштаеши аште тꙑ нѣси х҃ъ ни ꙇлиѣ ни пророкъ Ѡтъвѣшта ꙇмъ ꙇоанъ г҃лѧ азъ крьштаѭ вꙑ въ водѣ посрѣдѣ же васъ стоꙇтъ егоже вꙑ не вѣсте тъ естъ грѧдꙑ по мнѣ ꙇже прѣдъ мноѭ бꙑстъ емоуже азъ нѣсмь достоꙇнъ да отрѣшѫ ремень сапогоу его Си въ витани бꙑшѧ об онъ полъ ꙇордана ꙇдеже бѣ ꙇоанъ крьстѧ въ оутрѣꙇ же дьнь види тъ ꙇ҃са грѧдѫшта къ себѣ ꙇ г҃ла се агньць б҃жі въземл҄ѧі грѣхꙑ вьсего мира Сь естъ о н҄емьже азъ рѣхъ по мнѣ грѧдетъ мѫжь ꙇже прѣдъ мъноѭ бꙑстъ ѣко пръвѣі мене бѣ ꙇ азъ не вѣдѣхъ его нъ да авитъ сѧ ꙇ҃л҄еви сего ради придъ азъ въ водѣ крьстѧ Ꙇ съвѣдѣтел҄ьствова ꙇоанъ г҃л҄ѧ ѣко видѣхъ д҃хъ съходѧшть ѣко голѫбь съ н҃ебсе ꙇ прѣбꙑстъ на н҄емь ꙇ азъ не видѣхъ его нъ посълавꙑ мѧ крьститъ въ водѣ тъ мнѣ рече надъ ньже оузьриши д҃хъ съходѧшть ꙇ прѣбꙑваѭшть на н҄емь сь естъ крьстѧі д҃хомь с҃тъꙇмь ꙇ азъ видѣхъ і ꙇ съвѣдѣтел҄ьствовахъ ѣко сь естъ с҃нъ б҃жи Въ оутрѣі же дьнь пакꙑ стоѣше ꙇоанъ ꙇ отъ оученикъ его дъва ꙇ оузьрѣ ꙇ҃са ходѧшта ꙇ г҃ла се агньць б҃жи ꙇ слꙑшасте і оба оученика г҃л҄ѭшть ꙇ по ꙇ҃сѣ ꙇдете обрашть же сѧ ꙇ҃с ꙇ видѣвъ ѣ по себѣ ꙇдѫшта г҃ла ꙇма чесо ꙇштета она же рѣсте емоу равви еже г҃летъ сѧ съказаемо оучител҄ю къде живеши г҃ла ꙇма придѣта ꙇ видита придосте же ꙇ видѣста къде живѣаше ꙇ оу н҄его прѣбꙑсте дьнь тъ бѣ же година ѣко девѧтаа бѣ же андреа симона петра ꙇ единъ отъ обою слꙑшавъшюю отъ ꙇоанна ꙇ по н҄емь шьдъшюю Ѡбрѣте сь прѣжде симона братра своего ꙇ г҃ла емоу обрѣтомъ месиѭ еже естъ съказаемо х҃ъ ꙇ приведе і къ ꙇ҃сви възьрѣвъ же на нь ꙇ҃с рече тꙑ ли еси симонъ с҃нъ ꙇонинъ тꙑ наречеши сѧ к҄ифа еже съказаетъ сѧ петръ Въ оутрѣꙇ же дьнь въсхотѣ ꙇ҃с ꙇзити въ галилеѭ ꙇ обрѣте филипа ꙇ г҃ла емоу и҃с грѧди по мнѣ бѣ же филипъ отъ видсаꙇдьска града андреова ꙇ петрова обрѣте филипъ натанаꙇл҄ѣ ꙇ г҃ла емоу егоже пса моси въ законѣ ꙇ пророци обрѣтомъ ꙇ҃са с҃на ꙇосифова ꙇже отъ назарета ꙇ г҃ла емоу натанаꙇл҄ь отъ назарета можетъ ли чьто добро бꙑти г҃ла емоу филипъ приди ꙇ виждь видѣ же и҃с натанаꙇл҄ѣ грѧдѫшта къ себѣ ꙇ г҃ла емоу се въ ꙇстинѫ ꙇ҃л҄итѣнинъ вь н҄емьже льсти нѣстъ г҃ла емоу натанаꙇл҄ь како мѧ знаеши отъовѣшта и҃с ꙇ рече емоу прѣжде даже не възгласи тебе филипъ сѫшта подъ смоковьницеѭ видѣхъ тѧ отъвѣшта натанаꙇл҄ь ꙇ г҃ла емоу равⸯви тꙑ еси с҃нъ б҃жіи тꙑ ц҃рь еси ꙇ҃левъ отъвѣшта и҃с ꙇ рече емоу зане рѣхъ ти ѣко видѣхъ тѧ подъ смоковьницеѭ вѣроуі больша сихъ оузьриши ꙇ г҃ла емоу амин амин г҃л҄ѭ вамъ отъселѣ оузьрите н҃бо отвръсто ꙇ а҃ꙉлꙑ б҃жиѩ въсходѧштѧ ꙇ съходѧштѧ надъ с҃на ч҃скааго Ꙇ въ трети дьнь бракъ бꙑс въ кана галилѣꙇсцѣі ꙇ бѣ м҃ти ꙇ҃сва тоу зъванъ же бꙑс и҃с ꙇ оученици его на бракъ ꙇ недоставъшю виноу г҃ла м҃ти ꙇ҃сва къ н҄емоу вина не ꙇмѫтъ г҃ла еі и҃с чьто естъ мнѣ ꙇ тебѣ жено не ю приде година моѣ г҃ла м҃ти его слоугамъ еже аште г҃летъ вамъ сътворите бѣ же тоу водоносъ камѣнъ шесть по очиштению ꙇюдѣꙇскоу лежѧшть въмѣстѧшть по дъвѣма ли тремъ мѣрамъ г҃ла ꙇмъ и҃с наплъните водꙑ ꙇ наплънишѧ до връха ꙇ г҃ла ꙇмъ почръпѣте нꙑн҄ѣ ꙇ принесѣте архитриклинътови они же принесошѧ ѣко же въкоуси архитриклинъ вина бꙑвъшаго отъ водꙑ ꙇ не вѣдѣаше отъкѫдоу естъ а слоугꙑ вѣдѣахѫ почръпъшеі водѫ пригласи жениха архитриклинъ ꙇ г҃ла емоу всѣкъ ч҃къ прѣжде доброе вино даетъ ꙇ егда оупьѭтъ сѧ тачаее тꙑ же събл҄юде доброе вино доселѣ Се сътвори начѧтъкъ знамениемъ и҃с въ кана галилеі ꙇ ѣви славѫ своѭ ꙇ вѣровашѧ въ н҄ь оученици его по семь съниде въ каперънаоумъ самъ ꙇ мати его ꙇ братриѣ его ꙇ оученици его ꙇ тоу немногꙑ дьни прѣбꙑстъ ꙇ блізъ бѣ пасха ꙇюдеꙇска вьзиде и҃с въ ꙇ҃лмъ Ꙇ обрѣте въ цръкъве продаѭштѧѩ овьцѧ ꙇ волꙑ ꙇ голѫби ꙇ пѣнѧжьникꙑ сѣдѧштѧ ꙇ сътворь ѣко бичь отъ връвиі вьсѧ ꙇзгъна ꙇ цръкъве овьцѧ же ꙇ волꙑ ꙇ тръжьникомъ расꙑпа пѣнѧзѧ ꙇ дъскꙑ опровръже ꙇ продаѭштимъ голѫби рече възъмѣте си отъсѫдоу не творите домоу о҃ца моего домоу коупльнаего Помѣнѫшѧ же оученици его ѣко напсано естъ жалость домоу твоего сънѣстъ мѧ ѡтъвѣшташѧ же ꙇюдеі ꙇ рѣшѧ емоу кое ѣвл҄ѣеши ѣко си твориши Ѡтъвѣшта ꙇ҃с ꙇ рече ꙇмъ разорите цръковь сиѭ ꙇ трьми дьнꙑ вьздвігнѫ ѭ рѣшѧ же ꙇюдѣи четꙑрьми десѧтꙑ ꙇ шестиѭ лѣтъ съзъдана бꙑс ц҃ркꙑ си ꙇ тꙑ ли трьми дьнꙑ вьздвігнеши ѭ онъ же г҃лааше о цръкъви тѣла своего егда оубо въста отъ мрътвꙑхъ помѧнѫшѧ оученици его ѣкоже г҃лааше ꙇ вѣрѫ ѩшѧ кън҄игамъ ꙇ словеси еже рече и҃с егда бѣ въ і҃ꙇлмѣхъ въ пасха въ праздьникъ мънози вѣровашѧ въ імѧ его видѧште знаменьѣ его ѣже творѣаше самъ же и҃с не въдааше себе въ вѣрѫ ꙇхъ ꙇмьже самъ вѣдѣаше вьсе ꙇ ѣко не трѣбоваше да къто съвѣдѣтел҄ьствоуетъ о ч҃цѣ самъ бо вѣдѣаше чьто бѣ въ ч҃цѣ Бѣ ч҃къ отъ фарисѣі никодимъ ꙇмѧ емоу кънѧзь ꙇюдеꙇскъ сь приде къ н҄емоу ноштиѭ ꙇ рече емоу равⸯви вѣмь ѣко отъ б҃а пришьлъ еси оучител҄ь никътоже бо не можетъ знамени сихъ творити ѣже тꙑ сътвориши аште не бѫдетъ б҃ъ съ н҄имь отъвѣшта и҃с ꙇ рече емоу амин амин г҃лѭ тебѣ аште къто не родитъ сѧ съвꙑше не можетъ видѣти ц҃рсиѣ б҃жиѣ г҃ла къ н҄емоу никодимъ како можетъ ч҃къ родити сѧ старъ сꙑ еда можетъ въторицеѭ въ ѫтробѫ вьлѣсти матере своеѩ ꙇ родити сѧ отъвѣшта и҃с амин амин г҃лѭ тебѣ аште къто не родитъ сѧ водоѭ ꙇ д҃хомь не можетъ вьнити вь ц҃рсие б҃жие рожденъ отъ плъти плъть естъ ꙇ рождено отъ д҃ха д҃хъ естъ не чюди сѧ ѣко рѣхъ ти подобаетъ вамъ родити сѧ съвꙑше д҃хъ ꙇдеже хоштетъ доушетъ ꙇ гласъ его слꙑшиши нъ не вѣси отъкѫдоу приходитъ ꙇ камо ꙇдетъ тако естъ рожденꙑ отъ д҃ха отъвѣшта никодимъ ꙇ рече емоу како могѫтъ си бꙑти отъвѣшта и҃с ꙇ рече емоу тꙑ еси оучител҄ь ꙇ҃левъ ꙇ сихъ ли не вѣси амин амин г҃лѭ тебѣ ѣко еже вѣмь г҃лемъ ꙇ еже дастъ въ рѫцѣ его вѣроуѩі въ с҃на ꙇматъ животъ вѣчьнꙑ а ꙇже не вѣроуетъ въ с҃на не оузьритъ живота нъ гнѣвъ б҃жі прѣбꙑваетъ на н҄емь егда же оуслꙑша г҃ь ко оуслꙑшашѧ фарисеі ѣко и҃с множаꙇшѧ оученикꙑ творитъ ꙇ крьштаетъ неже ꙇоанъ ꙇ҃с самъ не крьштааше нъ оученици его остави ꙇюдеѫ ꙇ иде пакꙑ въ галилеѭ достоѣше емоу проꙇти сквозѣ самариѭ Приде же въ градъ самарьскъ нарицаемъі соухарь ꙇскрь вьси ѭже дастъ ꙇѣковъ ꙇосифоу с҃ноу своемоу бѣ же тоу кладѧзь ꙇѣковл҄ь ꙇ҃с же троуждь сѧ отъ пѫти сѣдѣаше тако на кладѧзи часъ бѣ ѣко шестꙑ приде жена отъ самариѩ почрѣтъ водꙑ г҃ла еи ꙇ҃с даждь ми пити оученици бо его ошьли бѣахѫ въ градъ да брашьна коупѧтъ г҃ла же емоу жена самарѣнꙑн҄и како тꙑ ꙇюдеи сꙑ отъ мене пити просиши женꙑ самарѣнꙑн҄ѧ сѫштѧ не прикасаѭтъ бо сѧ ꙇюдеи самарѣнехъ отъвѣшта и҃с ꙇ рече еі аште би вѣдѣла даръ б҃жі ꙇ къто естъ г҃лѧꙇ ти даждь ми пити тꙑ и просила оу него ꙇ далъ ти би водѫ живѫ г҃ла емоу жена г҃и ни почръпальника ꙇмаши ꙇ кладѧѕь естъ глѫбокъ отъкѫдоу оубо еси о҃ца нашего ꙇѣкова ꙇже дастъ намъ кладѧзь ꙇ тъ ꙇж него питъ ꙇ с҃нове его ꙇ скоти его отъвѣшта и҃с ꙇ рече еи вьсѣкъ пиѩи отъ водꙑ сеѩ вьждѩждетъ сѧ пакꙑ а ꙇже пиетъ отъ водꙑ ѭже азъ дамь емоу не ꙇматъ въждѧдати сѧ въ вѣкъ нъ вода ѭже азъ дамь емоу бѫдетъ вь н҄емь ꙇсточьникъ водꙑ вьслѣплѫштѫѭ въ животъ вѣчьнꙑ г҃ла къ н҄емоу жена г҃и даждь ми сиѭ водѫ да ни жѧждѫ ни прихождѫ сѣмо почръпатъ г҃ла еи ꙇ҃с ꙇди пригласи мѫжа своего ꙇ приди сѣмо отъвѣшта жена ꙇ рече емоу не ꙇмамь мѫжа г҃ла еи ꙇ҃с добрѣ рече ѣко мѫжа не ꙇмамь пѧть бо мѫжь ꙇмѣла еси ꙇ нꙑн҄ѣ егоже ꙇмаши нѣстъ ти мѫжь се въ ꙇстинѫ рече г҃ла емоу жена г҃и виждѫ ѣко пророкъ еси тꙑ о҃ци наши въ горѣ сеі поклонишѧ сѧ ꙇ вꙑ г҃лете ѣко въ е҃рмѣхъ естъ мѣсто ꙇдеже клан҄ѣти сѧ подобаетъ г҃ла еі и҃с жено вѣрѫ ми ꙇми ѣко грѧдетъ часъ егда ни горѣ сеі ни въ е҃рлмѣхъ поклоните сѧ о҃цю д҃хомь ꙇ истиноѭ ꙇбо о҃ць тацѣхъ ꙇштетъ клан҄ѣѭштихъ сѧ емоу д҃хъ бо естъ б҃ъ ꙇже клан҄ѣетъ сѧ емоу д҃хомь ꙇ истиноѭ достоꙇтъ клан҄ѣти сѧ г҃ла емоу жена вѣмь ѣко месиѣ придетъ рекомꙑ х҃ъ егда тъ придетъ вьзвѣститъ намъ всѣ г҃ла еі и҃с азъ есмь г҃лѧи съ тобоѭ ꙇ тогдажде придѫ оученици его ꙇ чюждаахѫ сѧ ѣко съ женоѭ г҃лааше ꙇ никътоже не рече чесо ꙇштеши ꙇли чьто г҃леши съ н҄еѭ остави же водоносъ своі жена ꙇ иде въ градъ ꙇ г҃ла ч҃комъ придѣте ꙇ видите ч҃ка ꙇже рече ми вьсѣ елико сътворихъ еда тъ естъ х҃ъ Ꙇзидѫ же ꙇз града ꙇ грѧдѣахѫ къ н҄емоу междю же симь мол҄ѣахѫ і оученици его г҃лѭште равви ѣждь онъ же рече къ н҄имъ азъ брашьно ꙇмамь ѣсти егоже вꙑ не вѣсте г҃лахѫ же оученици къ себѣ еда къто принесе емоу ѣсти г҃ла ꙇмъ и҃с мое брашьно естъ да твор҄ѭ вол҄ѭ посълавъшаего мѧ ꙇ съвръшѫ дѣло его не вꙑ ли г҃лете ѣко еште четꙑре мѣсѧци сѫтъ ꙇ жѧтва придетъ се г҃л҄ѭ вамъ вьзведѣте очи ваши ꙇ видите н҄ивꙑ ѣко плавꙑ сѫтъ къ жѧтвѣ юже ꙇ жьн҄ѧі мьздѫ приемл҄етъ ꙇ събираетъ плодъ животънꙑ да сѣѩи въ коупѣ радоуетъ сѧ ꙇ жьн҄ѧі о семь бо слово естъ ꙇстинъное ѣко ꙇнъ естъ сѣѩи ꙇ инъ естъ жьн҄ѧі азъ же посълахъ вꙑ жѧтъ ꙇдеже вꙑ не троудисте сѧ ꙇни троудишѧ сѧ ꙇ вꙑ въ троудъ ꙇхъ вьнидете отъ града же того мънози вѣровашѧ вь н҄его отъ самарѣнъ за слово женѣ съвѣдѣтел҄ьствоуѭшти ѣко рече ми вьсѣ елико сътворихъ егда же придѫ къ н҄емоу самарѣне мол҄ѣахѫ і да би прѣбꙑлъ оу н҄ихъ ꙇ прѣбꙑстъ тоу дъва дьни ꙇ мъного паче вѣровашѧ за слово его женѣ г҃лаахѫ ѣко юже не за твоѭ бесѣдѫ вѣроуемъ сами бо слꙑшахомъ ꙇ вѣмъ ѣко сь естъ въ ꙇстинѫ с҃пъ мира х҃ъ По дъвою же дъноу ꙇзиде отътѫдоу ꙇ иде въ галилеѭ самъ бо ꙇ҃с съвѣдѣтел҄ьствова ѣко пророкъ въ своемь отьчьстви не ꙇматъ чисти Егда же приде въ галилеѭ приѩшѧ і галилѣане вьсѣ видѣвъше елико сътвори въ е҃рмѣхъ въ праздьникъ приде же пакꙑ въ кана галилеѭ ꙇдеже сътвори отъ водꙑ вино Бѣ же етеръ ц҃рь мѫжь егоже с҃нъ болѣаше въ каперънаоумѣ слꙑшавъ ѣко и҃с приде отъ ꙇюдеѩ въ галилеѭ ꙇде къ н҄емоу ꙇ мол҄ѣаше і да сънидетъ ꙇ цѣлитъ с҃на его бѣ бо оумираѩ рече же къ н҄емоу и҃с аште знамени ꙇ чюдесъ не видите не ꙇмате вѣрꙑ ѩти г҃ла къ н҄емоу ц҃рь мѫжь г҃и съниди прѣжде даже не оумьретъ отрочѧ мое г҃ла къ н҄емоу и҃с ꙇди с҃нъ твои живъ естъ ꙇ вѣрѫ ꙇмъ ч҃къ словеси еже рече емоу и҃с ꙇдѣаше абье же съходѧштю емоу се раби его сърѣтѫ і г҃л҄ѭште ѣко с҃нъ твои живъ естъ въпрашааше же часа отъ н҄ихъ въ которꙑ соулѣе емоу бꙑстъ рѣшѧ же емоу ѣко вьчера въ часъ седмꙑ остави огнь разоумѣ же о҃ць ѣко тъ бѣ часъ въ н҄ьже рече емоу и҃с с҃нъ твои живъ естъ ꙇ вѣрова самъ ꙇ домъ его вьсь се пакꙑ въторое чюдо сътвори и҃с пришьдъ въ галилеѭ По сихъ же бѣ праздьникъ ꙇюдеꙇскъ ꙇ вьзиде и҃с въ е҃лмъ естъ же въ е҃рмѣхъ на овьчи кѫпѣли ѣже нарицаетъ сѧ евреꙇскꙑ фезда пѧть притворъ ꙇмѫшти вь тѣхъ же лежааше мъножьство болѧштіхъ слѣпъ хромъ соухъ чаѭштеꙇхъ движеньѣ водѣ а҃ꙉлъ бо г҃нь на вьсѣ лѣта мꙑѣше сѧ въ кѫпѣли ꙇ възмѫштааше водѫ ꙇ иже пръвѣе вълажаше по възмѫштени водꙑ съдравъ бꙑвааше Бѣ же тоу етеръ ч҃къ ꙉ҃ ꙇ ѕ҃ лѣтъ ꙇмꙑ въ недѫзѣ своемъ сего видѣвъ и҃с лежѧшта ꙇ разоумѣвъ ѣко мънога лѣта юже ꙇмѣаше г҃ла емоу хоштеши ли живъ бꙑти Ѡтъвѣшта емоу недѫжьнꙑ еи г҃и ч҃ка не ꙇмамь да егда възмѫтитъ сѧ вода въвръжетъ мѧ въ кѫпѣль егда же прихождѫ азъ ꙇнъ прѣжде мене вълазитъ г҃ла емоу и҃с въстани възъми одръ твои ꙇ иди въ домъ своі ꙇ абье цѣлъ бꙑс ч҃къ ꙇ вьзѧтъ одръ свои ꙇ хождаше Бѣ же сѫбота въ тъ дьнь г҃лахѫ же ꙇюдеі ꙇцѣлѣвъшюемоу сѫбота естъ ꙇ не достоꙇтъ тебѣ вьзѧти одра своего Ѡнъ же отъвѣшта ꙇмъ ꙇже мѧ сътвори цѣла тъ мьнѣ рече възъми одръ твоі ꙇ ходи въпросишѧ же і къто естъ ч҃къ рекꙑ тебѣ възъми одръ твои ꙇ ходи ꙇсцѣлѣвꙑ же не вѣдѣаше къто естъ и҃с бо оуклони сѧ народоу сѫштю на мѣстѣ потомь же обрѣте и҃с въ цркъве ꙇ рече емоу се цѣлъ еси къ томоу не съгрѣшаі да не горе чьто ти бѫдетъ ꙇде же ч҃къ ꙇ повѣдѣ ꙇюдѣомъ ѣко ꙇ҃с естъ ꙇже мѧ сътвори цѣла ꙇ сего ради гонѣхѫ и҃с ꙇюдѣи ꙇ искаахѫ его оубити зане си твор҄ѣаше въ сѫботѫ ꙇ҃с же отъвѣштавааше ꙇмъ о҃ць моі доселѣ дѣлаетъ ꙇ азъ дѣлаѭ сего ради паче ꙇскахѫ его ꙇюдеи оубити ѣко не тъкъмо разарѣше сѫботѫ нъ і о҃ца своего г҃лаше б҃а равьнъ сѧ творѧ б҃у отъвѣшта же и҃с ꙇ рече ꙇмъ амин амин г҃лѭ вамъ не можетъ с҃нъ творити о себѣ ничесоже аште не еже видитъ о҃ца творѧшта ѣже бо онъ творитъ си ꙇ с҃нъ такожде творитъ о҃ць бо л҄юбитъ с҃на ꙇ вьсѣ покажетъ емоу ѣже самъ творитъ ꙇ больша си покажетъ емоу дѣла да вꙑ чюдите сѧ ѣко бъ о҃ць вьскрѣшаетъ мрътвꙑѩ ꙇ живитъ тако ꙇ с҃нъ егоже хоштетъ живитъ о҃ць бо не сѫдитъ никомоуже нъ сѫдъ вьсь дастъ с҃нови да вьси чьтѫтъ с҃на ѣкоже чьтѫтъ о҃ца ꙇже не чьтетъ с҃на не чьтетъ о҃ца ꙇже і посъла амин амин г҃лѭ вамъ ѣко слоушаѩі словесе моего ꙇ вѣрѫ емлѧи посълавъшюемоу мѧ ꙇматъ живота вѣчьнаего ꙇ на сѫдъ не придетъ нъ прѣꙇдетъ отъ съмръти въ животъ амин амин г҃лѭ вамъ ѣко грѧдетъ година ꙇ нꙑн҄ѣ естъ егда мрътви оуслꙑшѧтъ гласъ с҃на б҃жиѣ ꙇ слꙑшавъшеі оживѫтъ коже бо о҃ць животъ ꙇматъ вь себѣ тако дастъ ꙇ с҃нови животъ ꙇмѣти вь себѣ ꙇ область дастъ емоу ꙇ сѫдꙑ творити ѣко с҃нъ ч҃скъ естъ не дивите сѧ семоу ѣко грѧдетъ часъ въ ньже вьси въходѧштеи въ гробѣхъ оуслꙑшѧтъ гласъ с҃на б҃жиѣ ꙇ изидѫтъ сътворьшеи блага въ въскрѣшенье животоу а сътворьшеі зълаа въ въскрѣшение сѫдоу не могѫ азъ о себѣ творити ничесоже ѣкоже слꙑшѫ сѫждѫ ꙇ сѫдъ мои правьдьнъ естъ ѣко не ꙇштѫ вол҄ѧ моеѩ нъ вол҄ѫ посълавъшаего мѧ о҃ца Аште азъ съвѣдѣтел҄ьствоуѭ о мьнѣ съвѣдѣтел҄ьство мое нѣстъ ꙇстинъно ꙇнъ естъ съвѣдѣтел҄ьствоуѩі о мнѣ ꙇ вѣмь ѣко ꙇстинъно естъ съвѣдѣтельство еже съвѣдѣтел҄ьствоуетъ о мнѣ Вꙑ посъласте къ ꙇоаноу ꙇ съвѣдѣтельствова о ꙇстинѣ азъ же не отъ ч҃ка съвѣдѣтельства приемл҄ѭ нъ си г҃л҄ѭ да вꙑ с҃пени бѫдете онъ бѣ свѣтильникъ горѧ ꙇ свьтѧ вꙑ же хотѣсте въздрадовати сѧ въ часъ свьтѣниѣ его азъ же ꙇмамь съвѣдѣтел҄ьство бол҄е ꙇоаннова дѣла бо ѣже дастъ мьнѣ о҃ць да съвръшѫ ѣ та дѣла ѣже твор҄ѭ съвѣдѣтельствоуѭтъ о мьнѣ ѣко о҃ць мѧ посъла ꙇ посълавꙑ мѧ о҃ць тъ съвѣдѣтел҄ьствоуетъ о мьнѣ ни гласа его никъдеже слꙑшасте ни видѣниѣ его видѣсте ꙇ словесе его не ꙇмате прѣбꙑваѭшта въ васъ зан҄е егоже тъ посъла семоу вꙑ вѣрꙑ не емл҄ете ꙇспꙑтаꙇте кън҄игꙑ ѣко вь нихъ мьните ꙇмѣти животъ вѣчьнꙑ ꙇ тꙑ сѫтъ съвѣдѣтел҄ьствоуѭштѧ о мьнѣ ꙇ не хоштете прити къ мнѣ да животъ ꙇмате славꙑ отъ ч҃къ не приемлѭ нъ разоумѣхъ вꙑ ѣко л҄юбъве б҃жиѩ не ꙇмате вь себѣ азъ придъ въ імѧ о҃ца моего ꙇ не приемл҄ете мене аште ꙇнъ придетъ въ імѧ свое того приемлете како вꙑ можете вѣровати славѫ дроугъ отъ дроуга приемл҄ѭште ꙇ славꙑ ѣже отъ ꙇночѧдаго б҃жиѣ не ꙇштете не мьните ѣко на вꙑ рекѫ азъ къ о҃цю естъ ꙇже на вꙑ речетъ мѡси на н҄егоже вꙑ оупъваете аште бо бисте вѣрѫ ꙇмали мосѣови вѣрѫ бисте ѩли ꙇ мьнѣ о мнѣ бо тъ сⸯпа аште ли того кън҄игамъ вѣрꙑ не емл҄ете како моꙇмъ г҃ломъ вѣрѫ ꙇмете По сихъ же ꙇде и҃с на онъ полъ морѣ тивериадьска по н҄емь же ꙇдѣаше народъ мъногъ ѣко видѣахѫ знамениѣ ѣже творѣаше на недѫжьнꙑхъ възиде же на горѫ и҃с ꙇ тоу сѣдѣаше съ оученикꙑ своꙇми Бѣ близъ пасха праздьникъ ꙇюдеꙇскъ вьзведъ же очи и҃с видѣ ѣко мъногъ народъ грѧдетъ къ н҄емоу г҃ла къ филипоу чимь коупимъ хлѣбꙑ да ѣдѧтъ сиі се же г҃лаше ꙇскоушаѩ і самъ бо вѣдѣаше чьто хотѧтъ сътворити отъвѣшта емоу филипъ дьвѣма сътома пѣнѧзь хлѣбъ не довьлѧтъ ꙇмъ да кожьдо ꙇхъ мало чьто приіметъ г҃ла емоу единъ отъ оученикъ его анⸯдреа братъ симона петра естъ отрочишть сьде единъ ꙇже ꙇматъ пѧть хлѣбъ ѩчьнѣнъ ꙇ дьвѣ рꙑбѣ нъ си чьто сѫтъ вь селико рече же и҃с сътворите ч҃кꙑ вьзлешти бѣ же трѣва многа на мѣстѣ вьзлеже оубо мѫжь числомь ѣко пѧть тꙑсѫшть приѩтъ же хлѣбꙑ и҃с ꙇ хвалѫ въздавъ подастъ оученикомъ а оученици вьзлежѧштеꙇмъ такожде ꙇ отъ рꙑбоу елико хотѣахѫ ꙇ ѣко насꙑтишѧ сѧ г҃ла оученикомъ своꙇмъ съберѣте ꙇзбꙑтъкꙑ оукроухъ да не погꙑбнетъ никътоже събърашѧ же ꙇ исплънишѧ дъва на десѧте коша оукроухъ отъ пѧти хлѣбъ ѩчьнѣнꙑхъ ꙇже ꙇзбꙑшѧ ѣдъшимъ Ч҃ци же видѣвъше знамение еже сътвори и҃с г҃лахѫ ѣко сь естъ въ ꙇстинѫ пророкъ грѧдꙙи въ миръ ꙇ҃с же разоумѣвъ ѣко хотѧтъ прити да въсхꙑтѧтъ і ꙇ сътворѧтъ і ц҃р҄ѣ отиде пакꙑ въ горѫ единъ Ꙇ ѣко поздѣ бꙑстъ сънидѫ оученици его на море ꙇ вьлѣзъше въ ладиѭ ѣдѣахѫ на онъ полъ морѣ въ каперънаоумъ ꙇ тъма абие бꙑс ꙇ не оу бѣ пришьлъ къ н҄имъ ꙇ҃с по морю же вѣтроу великоу дꙑхаѭштю гребъше же ѣко дъва десѧти ꙇ пѧть стадиі ли ꙉ҃ ти оузьрѣшѧ ꙇ҃са ходѧшта по морю ꙇ близъ корабл҄ѣ бꙑвъшѧ оубоѣшѧ сѧ онъ же г҃ла ꙇмъ азъ есмь не боꙇте сѧ хотѣахѫ же і приѩти въ корабл҄ь ꙇ абие бꙑс корабл҄ь на земл҄и вь н҄ѭже ѣдѣахѫ Въ оутрѣꙇ же дьнь народъ ꙇже стоѣхѫ об онъ полъ морѣ видѣвъ ѣко корабл҄ѣ ꙇного не бѣ тоу тъкъмо единъ тъ въ н҄ьже вьнидѫ оученици его ꙇ ѣко не вьниде съ оученикꙑ своꙇми и҃с въ корабл҄ь нъ едини оученици его ꙇдѫ ꙇ ини придѫ корабли отъ тивериѣдꙑ близъ мѣста ꙇдеже ѣшѧ хлѣбꙑ хвалѫ въздавъшю г҃ю егда же видѣшѧ народи ѣко ꙇ҃с не бꙑстъ тоу ни оученикъ его вьлѣзѫ сами въ корабл҄ѧ ꙇ придѫ въ каперънаоумъ ꙇск[оу]ѭште и҃са ꙇ обрѣтъше і об онъ полъ морѣ ꙇ рѣшѧ емоу равви когда сѣмо приде ѡтъвѣшта ꙇмъ и҃с ꙇ рече амин амин г҃лѭ вамъ ꙇштете мене не ѣко видѣсте знамениѣ нъ ѣко ѣли есте хлѣбꙑ ꙇ насꙑтисте сѧ дѣлаꙇте брашьно гꙑбл҄ѭштее въ животѣ вѣчьнѣмь еже с҃нъ ч҃скꙑ вамъ дастъ сего бо о҃ць знамена б҃ъ рѣшѧ же къ н҄емоу чьто сътворимъ да дѣлаемъ дѣла б҃жиѣ ѡтъвѣшта и҃с ꙇ рече ꙇмъ се естъ дѣло б҃жие да вѣроуете въ тъ егоже посъла онъ рѣшѧ же емоу кое оубо тꙑ твориши знамение да видимъ ꙇ вѣрѫ ꙇмемъ тебѣ Чьто дѣлаеши ѡ҃ци наши ѣшѧ манⸯна въ поустꙑн҄и ѣкоже естъ псано хлѣбъ съ н҃бесе дастъ ꙇмъ ѣсти Рече же ꙇмъ и҃с амин амин г҃лѭ вамъ не моси дастъ вамъ хлѣбъ съ н҃се нъ о҃ць моі даетъ вамъ хлѣбъ ꙇстинънꙑи съ н҃ебсе хлѣбъ бо б҃жі естъ съходѧи съ н҃бсе ꙇ даѩи живота мироу рѣшѧ же къ н҄емоу г҃и вьсегда даждь намъ хлѣбъ сь рече же ꙇмъ и҃с Азъ есмь хлѣбъ животънꙑ грѧдꙙи по мьнѣ не ꙇматъ възлакати сѧ ꙇ вѣроуѩі въ мѧ не ꙇматъ въждѧдати сѧ никогдаже нъ рѣхъ вамъ ѣко ꙇ видѣсте мѧ ꙇ не вѣроуете ми Вьсе еже дастъ мьнѣ о҃ць къ мьнѣ придетъ ꙇ грѧдѫштаго къ мьнѣ не ꙇжденѫ вънъ ѣко сънидъ съ н҃се да не твор҄ѭ вол҄ѧ моеѩ нъ вол҄ѭ посълавъшаего мѧ Се естъ вол҄ѣ посълавъшаего мѧ о҃ца да вьсѣко еже дастъ ми не погоубл҄ѫ отъ н҄его нъ въскрѣшѫ ѩ въ послѣдьн҄и дьнь Се бо естъ вол҄ѣ о҃ца моего да вьсѣкъ видѧі с҃на ꙇ вѣроуѩи вь н҄его ꙇ въскрѣшѫ ꙇ азъ въ послѣдьни дьнь Ръпътахѫ же ꙇюдеи о н҄емь ѣко рече азъ есмь хлѣбъ съшьдꙑ съ н҃се ꙇ г҃лахѫ не сь ли естъ с҃нъ ꙇосифовъ емоуже мꙑ знаемъ о҃ца ꙇ матерь како оубо сь г҃летъ ѣко съ н҃се сънидъ Ѡтъвѣшта же и҃с ꙇ рече ꙇмъ не ръпъштите междю собоѭ никътоже не можетъ прити къ мьнѣ аште не о҃ць посълавꙑ мѧ привлѣчетъ его ꙇ азъ въскрѣшѫ его въ послѣдьн҄и дьнь естъ пⸯсано въ п҃рорцѣхъ ꙇ бѫдѫтъ вьси оучени[ци б҃мь Вьсѣкъ слꙑшавꙑ отъ о҃ца ꙇ навꙑкъ придетъ къ мьнѣ не ѣко о҃ца видѣлъ естъ къто тъкъмо сꙙи отъ б҃а тъ видѣ о҃ца амин амин г҃лѭ вамъ вѣроуѩи въ мѧ ꙇматъ живота вѣчьнаего Азъ есмь хлѣбъ животънꙑ Ѡ҃ци н]аши ѣшѧ маннѫ въ поустꙑн҄и ꙇ оумрѣшѧ Сь естъ хлѣбъ съходѧі съ н҃бсе да аште къто отъ н҄его ѣстъ не оумьретъ Азъ есмь хлѣбъ живꙑ съшьдꙑ съ н҃бсе аште къто сънѣстъ отъ хлѣба сего живъ бѫдетъ въ вѣкъ хлѣбъ бо ꙇже азъ дамь плъть моѣ естъ ѭже азъ дамь за животъ вьсего мира пьр҄ѣахѫ же сѧ ꙇюдеи междю собоѭ г҃л҄ѭште како можетъ сь дати плъть своѭ намъ ѣсти рече же ꙇмъ и҃с амин амин г҃лѭ вамъ аште не сънѣсте плъти с҃на ч҃скаго ꙇ пиети кръви его живота не ꙇмате вь себѣ ѣдꙙи моѭ плъть ꙇ пиѩі моѭ кръвь ꙇматъ живота вѣчьнаего ꙇ азъ въскрѣшѫ і въ послѣдьн҄и дьнь Плъть бо моѣ ꙇстинъное естъ брашьно ꙇ кръвь моѣ ꙇстинъно естъ пиво дꙑ моѭ плъть ꙇ пиѩі моѭ кръвь въ мьнѣ прѣбꙑ ꙇ азъ въ н҄емь ѣкоже посъла мѧ живꙙи о҃ць ꙇ азъ живѫ о҃ца ради ꙇ ѣдꙑ мѧ тъ живъ бѫдетъ мене ради сь естъ хлѣбъ съшьдꙑ съ н҃се не ѣкоже ѣшѧ о҃ци ваши манⸯнѫ ꙇ оумрѣшѧ ѣдꙙи хлѣбъ сь живъ бѫдетъ въ вѣкъ си рече на сънъмишти оучѧ въ каперънаоумѣ мноѕи же слꙑшавъшеи отъ оученикъ его рѣшѧ жестоко естъ слово се къто можетъ его слоушати Вѣдꙑ же и҃с вь себѣ ѣко ръпъштѫтъ о семь оученици его рече ꙇмъ се ли вꙑ блазнитъ Аште оубо оузьрите с҃на ч҃скаго въходѧшта ꙇдеже бѣ прѣжде Д҃хъ естъ ꙇже жив[е]тъ отъ плъти нѣстъ пользѧ никакоѩже г҃лꙑ ѩже азъ г҃лахъ вамъ д҃хъ сѫтъ ꙇ животъ сѫтъ нъ сѫтъ отъ васъ етери ꙇже не вѣроуѭтъ Вѣдѣаше бо ꙇскони ꙇ҃с къто сѫтъ не вѣроуѭштеі ꙇ къто естъ хотѧі прѣдати і ꙇ г҃лааше сего ради рѣхъ вамъ ѣко никътоже не можетъ прити къ мьнѣ аште не бѫдетъ дано емоу отъ о҃ца моего отъ сего мнози отъ оученикъ его ꙇдѫ вьспѧть ꙇ къ томоу не хождахѫ съ н҄имь Рече же и҃с обѣма на десѧте еда ꙇ вꙑ хоштете ꙇти отъвѣшта емоу симонъ петръ г҃и къ комоу ꙇдемъ г҃лꙑ живота вѣчьнаего ꙇмаши ꙇ мꙑ вѣровахомъ ꙇ познахомъ ѣко тꙑ еси х҃ъ с҃нъ б҃а живаго отъвѣшта ꙇмъ и҃с не азъ ли васъ дъва на десѧте ꙇзбърахъ ꙇ отъ васъ единъ диѣволъ естъ Г҃лааше ꙇюдѫ симонова ꙇскариота сь бо хотѣаше прѣдати і единъ сꙑ отъ обою на десѧте ꙇ хождааше съ н҄ими ꙇ҃с въ галилеи не хотѣаше бо въ ꙇюдѣи ходити ѣко ꙇскаахѫ его ꙇюдеі оубити бѣ же близъ праздьникъ ꙇюдеꙇскъ скинопигиѣ рѣшѧ же къ н҄емоу братриѣ его прѣꙇди отъсѫдоу ꙇ иди въ ꙇюдеѩ до ꙇ оученици твоі видѧтъ дѣла твоѣ ѣже твориши никътоже бо въ таꙇнѣ ничесоже творитъ ꙇ иштетъ самъ ѣвѣ бꙑти аште си всѣ твориши ѣви сѧ вьсемоу мироу ни братиѣ бо вѣровахѫ вь н҄его г҃ла же ꙇмъ и҃с врѣмѧ мое не оу приде а врѣмѧ ваше вьсегда готово естъ не можетъ миръ ненавидѣти васъ мене же ненавидитъ ѣко азъ съвѣдѣтел҄ьствоуѭ о н҄емь ѣко дѣла его зъла сѫтъ вꙑ вьзидѣте въ праздьникось Азъ не вьзидѫ въ праздьникъ сь ѣко врѣмѧ мое не ꙇсплъни сѧ си рекъ самъ оста въ галилеі егда же вьзидѫ братриѣ его въ праздьникъ тогда ꙇ самъ вьзиде не ѣвѣ нъ ако таі ꙇюдеі же его ꙇскахѫ въ праздьникъ ꙇ г҃лахѫ къде естъ онъ ꙇ ръпътъ мъногъ бѣ о н҄емь въ народѣхъ ови г҃лахѫ ѣко благъ естъ ꙇни же г҃лахѫ ни нъ льститъ народꙑ никотерꙑ же оубо ѣвѣ г҃лаше о н҄емь страха ради ꙇюдеꙇска Абие же въ прѣполовл҄ение праздьника вьзиде и҃с въ цръкъве ꙇ оучааше ꙇ дивл҄ѣахѫ сѧ ꙇюдеи г҃л҄ѭште како сь кън҄игꙑ оумѣетъ не оучь сѧ отъвѣшта же и҃с ꙇ рече ꙇмъ мое оучение нѣстъ мое нъ посълавъшаего мѧ аште къто хоштетъ вол҄ѭ его творити разоумѣетъ о оучени кое отъ б҃а естъ ли азъ себѣ г҃л҄ѭ г҃лѧи о себѣ славꙑ своеѩ ꙇштетъ а ꙇштѧі славꙑ посълавъшаего і сь ꙇстиненъ естъ ꙇ нѣстъ неправъдꙑ вь н҄емь не моси ли дастъ вамъ законъ ꙇ никътозе отъ васъ творитъ закона Чьто мене ꙇштете оубити отъвѣшта народъ ꙇ рече бѣсъ ли ꙇмаши къто тебе ꙇштетъ оубити отъвѣшта и҃с ꙇ рече ꙇмъ едино дѣло сътворихъ ꙇ вьси дивите сѧ сего ради дастъ вамъ моси обрѣзание не ѣко отъ мосѣа естъ нъ отъ о҃ць ꙇ въ сѫботѫ обрѣзаете ч҃ка Аште обрѣзание приемл҄етъ ч҃къ въ сѫботѫ да не разоритъ сѧ законъ мосѣовъ на мѧ ли гнѣваете сѧ ѣко вьсего ч҃ка съдрава сътворихъ въ сѫботѫ не сѫдите на лица нъ правьдьнꙑ сѫдъ сѫдите г҃лахѫ же етериі отъ ꙇ҃илмлѣнъ не сь ли естъ егоже ꙇштѫтъ оубити ꙇ се не обиноуѩ сѧ г҃летъ ꙇ ничесоже емоу не г҃лѭтъ еда како разоумѣшѧ кънѧзи ѣко сь естъ х҃ъ нъ сего вѣмъ отъкѫдоу сь естъ а х҃ъ егда придетъ Никътоже не вѣстъ отъкѫдоу естъ възъва же въ цръкъве оучѧ и҃с ꙇ г҃лѧ ꙇ мене вѣсте ꙇ вѣсте отъ кѫдоу есмь ꙇ о себѣ не придъ нъ естъ ꙇстиньнъ посълавꙑ мѧ егоже вꙑ не вѣсте азъ и вѣмь ко отъ н҄его есмь ꙇ тъ мѧ посъла ꙇскахѫ же ѩти і ꙇ никътоже не възложи рѫкꙑ на н҄ь ѣко не ю бѣ пришьлъ годъ его Ѡтъ народа же мнози вѣровашѧ въ нь ꙇ г҃лахѫ ѣко х҃ъ егда придетъ еда больша знамениѣ сътворитъ ѣже естъ сътворилъ слꙑшашѧ же фарисѣі народъ ръпъштѫшть о н҄емь се Ꙇ посълашѧ архиереі слоугꙑ да ꙇмѫтъ і Рече же и҃с еште мало врѣмѧ съ вами есмь ꙇ идѫ къ посълавъшюемоу мѧ Поꙇштете мене ꙇ не обрѧштете ꙇдеже есмь азъ вꙑ не можете прити рѣшѧ же ꙇюдеі къ себѣ сами камо хоштетъ ꙇти ꙇ оучити елинꙑ Чьто естъ слово се еже рече вьзиштете мене ꙇ не обрѧштете ꙇ идеже есмь азъ вꙑ не можете прити въ послѣдьни же дьнь великꙑ праздьникъ стоѣаше и҃с ꙇ зъваше г҃лѧ аште къто жѧждетъ да придетъ къ мьнѣ ꙇ пиетъ ꙇ вѣроуѩі въ мѧ ѣкоже кън҄игꙑ рѣшѧ рѣкꙑ отъ чрѣва его ꙇстекѫтъ водꙑ живꙑ се же рече о д҃сѣ ꙇже хотѣхѫ приемати вѣроуѭштеі вь н҄его не ю бо бѣ д҃хъ с҃тꙑ данъ ѣко и҃с не ю бѣ прославл҄енъ Мнози же отъ народа слꙑшавъше словеса си г҃лахѫ сь естъ въ ꙇстинѫ пророкъ Дроузи же г҃лахѫ сь естъ х҃ъ ови же г҃лахѫ еда отъ галилеѩ х҃ъ придетъ не кънигꙑ ли рѣшѧ ѣко отъ сѣмене д҃ава ꙇ отъ витьлеомьскаго градьца ꙇдеже бѣ д҃адъ придетъ х҃ъ Распьрѣ же бꙑс въ народѣ его ради Етеріи же отъ н҄ихъ хотѣахѫ ѩти і нъ никътоже не възложи на н҄ь рѫкоу Придѫ же слоугꙑ къ архиереомъ ꙇ фарисеомъ Ꙇ рѣшѧ ꙇмъ ти по чьто не привѣсте его отъвѣшташѧ слоугꙑ николиже тако естъ г҃лъ ч҃къ ѣко сь ч҃къ отъвѣшташѧ ꙇмъ фарисѣі нъ народо сь ꙇже не вѣстъ закона проклѧти сѫтъ г҃ла никодимъ къ н҄имъ пришедꙑ къ н҄емоу ноштиѭ единъ сꙑ отъ н҄ихъ еда законъ нашь сѫдитъ ч҃коу аште не слꙑшитъ отъ н҄его прѣжде ꙇ разоумѣѭтъ чьто творитъ отъвѣшташѧ ꙇ рѣшѧ емоу еда тꙑ отъ галилеѩ еси ꙇспꙑтаи і ꙇ виждь ѣко отъ галилеѩ пророкъ не придетъ ꙇ иде къжьдо въ домъ своі Ꙇ҃ис же ꙇде въ горѫ елеоньскѫѭ ютро же пакꙑ приде въ цръковь ꙇ вси л҄юдие ꙇдѣахѫ къ н҄емоу ꙇ сѣдъ оучааше ѩ привѣсѧ же кънижьници ꙇ фарисѣи женѫ въ прѣл҄юбодѣани ѩтѫ ꙇ поставльше ѭ посрѣдѣ г҃лашѧ емоу оучител҄ю си жена ѩта естъ нꙑн҄ѣ въ прѣл҄юбодѣаниі въ законѣ намъ моси повелѣ таковꙑѩ камениемь побивати тꙑ же чьто г҃леши се же рѣшѧ ꙇскоушаѭште и да бѫ ꙇмѣли на н҄ь чьто г҃лати и҃с же низъ поклонь сѧ прьстомь писаше на земи ѣко же прилежахѫ въпрашаѭште і въсклони сѧ ꙇ рече ꙇмъ ꙇже васъ без грѣха естъ прѣжде връѕи камень на н҄ѭ ꙇ пакꙑ поклонь сѧ писаше на земл҄и слꙑсавъше ꙇсхождахѫ единъ по единомоу начьнъше отъ старьць ꙇ оста единъ ꙇ жена стоѩшті посрѣдѣ въсклонь же сѧ и҃с рече еі жено къде сѫтъ ꙇже на тѧ важдахѫ никꙑже ли тебе осѫди она же рече никътоже г҃и рече же и҃с ни азъ тебе осѫждаѭ ꙇди ꙇ отъселѣ не съгрѣшаі къ томоу Пакꙑ же ꙇмъ рече и҃с г҃лѧ азъ есмь свѣтъ мироу ходѧі по мнѣ не ꙇматъ ходити въ тъмѣ нъ ꙇматъ свѣта животънаго рѣшѧ же емоу фарисѣі тꙑ о себѣ самъ съвѣдѣтельствоуеши съвѣдѣтельство твое нѣстъ ꙇстинъно отъвѣшта и҃с ꙇ рече ꙇмъ аште азъ съвѣдѣтельствоуѭ о мьнѣ самомь съвѣдѣтел҄ьство мое нѣстъ ꙇстинъно естъ ѣко вѣмь отъкѫдоу придъ ꙇ камо грѧдѫ ꙇ камо ꙇдѫ вꙑ же по плъти сѫдите азъ не сѫждѫ никомоуже аште сѫждѫ азъ сѫдъ моі ꙇстиньнъ естъ ѣко единъ нѣсмь нъ азъ ꙇ посълавꙑ мѧ о҃ць ꙇ въ законѣ же вашемь спⸯано естъ ѣко дъвою ч҃коу съвѣдѣтел҄ьство ꙇстиньно естъ азъ есмь съвѣдѣтел҄ьствоуѩі о мьнѣ самомь ꙇ съвѣдѣтельствоуетъ о мьнѣ посълавꙑ ме о҃ць г҃лахѫ же емоу къде естъ о҃ць твоі Ѡтъвѣшта и҃с ни мене вѣсте ни о҃ца мего аште мѧ бисте вѣдѣли ꙇ о҃ца моего оубо бисте вѣдѣли Сиѩ г҃лꙑ г҃ла въ газофилакиі оучѧ въ цръкъве ꙇ никътоже не етъ его ѣко не ю бѣ пришьла година его Рече же ꙇмъ пакꙑ и҃с азъ ꙇдѫ ꙇ вьзиштете мене ꙇ въ грѣсѣ вашемь оумьрете ѣможе азъ ꙇдѫ вꙑ не можете прити г҃лахѫ же ꙇюдеі еда сѧ самъ оубиетъ ѣко г҃летъ ѣможе азъ ꙇдѫ вꙑ не можете прити азъ отъ вꙑшьн҄ихъ есмь вꙑ отъ вьсего мира есте азъ нѣсмь отъ вьсего мира рѣхъ оубо ѣко оумьрете въ грѣсѣхъ вашихъ аште бо вѣрꙑ не емлете азъ есмь оумьрете въ грѣсѣхъ вашихъ г҃лаахѫ же емоу тꙑ къто еси ꙇ рече ꙇмъ и҃с начѧтъкъ ѣко ꙇ г҃лѭ вамъ мъного ꙇмамь о васъ г҃лати ꙇ сѫдити нъ посълавꙑ мѧ ꙇстиннъ естъ ꙇ азъ ѣже слꙑшахъ отъ н҄его си г҃лѭ въ мирѣ ꙇ не разоумѣшѧ ѣко о҃ца ꙇмъ г҃лааше б҃а Рече же ꙇмъ и҃с егда вьзнесете с҃на ч҃скаго тогда разоумѣете ѣко азъ есмь ꙇ о себѣ ничесоже не творѫ нъ ѣкоже наоучи мѧ о҃ць си г҃лѭ ꙇ посълавꙑ мѧ съ мъноѭ естъ не остави мене единого о҃ць ѣко азъ оугодьна твор҄ѭ емоу вьсегда си г҃лѭштю емоу мнози вѣровашѧ въ нь Г҃лаше же и҃с къ вѣровавъшимъ въ н҄ь ꙇюдеомъ аште вꙑ прѣбѫдете въ словеси моемь въ ꙇстинѫ оученици моі бѫдете ꙇ разоумѣете ꙇстинѫ ꙇ истина свободитъ вꙑ отъвѣшташѧ емоу ꙇюдеі сѣмѧ авраамл҄е есмъ ꙇ никомоуже не работахомъ николиже како тꙑ г҃леши ѣко свободь бѫдете отъвѣшта ꙇмъ и҃с амин амин г҃лѭ вамъ ѣко всѣкъ творѧі грѣхъ рабъ естъ грѣхоу А рабъ не прѣбꙑваетъ въ домоу въ вѣкъ с҃нъ прѣбꙑваетъ въ вѣкъ аште оубо с҃нъ вꙑ свободитъ въ ꙇстинѫ свободь бѫдете вѣмь ѣко сѣмѧ авраамл҄е есте нъ ꙇштете мене оубити ѣко слово мое не въмѣштаетъ сѧ въ вꙑ азъ ѣже видѣхъ оу о҃ца моего г҃лѭ ꙇ вꙑ оубо ѣже видѣсте оу о҃ца вашего творите отъвѣшташѧ ꙇ рѣшѧ емоу о҃ць нашь авраамъ естъ г҃ла ꙇмъ и҃с аште чѧда аврамл҄ѣ бꙑсте бꙑли дѣла авраамл҄ѣ творили бꙑсте нꙑн҄ѣ же ꙇштете мене оубити ч҃ка ꙇже ꙇстинѫ вамъ г҃лахъ ѭже слꙑшахъ отъ б҃а Сего авраамъ нѣстъ сътворилъ вꙑ творите дѣла о҃ца вашего рѣшѧ же емоу мꙑ отъ л҄юбодѣаниѣ нѣсмъ рождени мꙑ единого о҃ца ꙇмамъ б҃а рече же ꙇмъ и҃с аште б҃ъ о҃ць вашь би бꙑлъ л҄юбили мѧ бисте азъ бо отъ б҃а ꙇзидъ ꙇ придъ не о себѣ бо придъ нъ тъ мѧ посъла по чьто бесѣдꙑ моеѩ не разоумѣете ѣко не можете слꙑшати словесе моего вꙑ отъ о҃ца диѣвола есте ꙇ похоти о҃ца вашего хоштете творити онъ ч҃кооубица бѣ ꙇскони ꙇ въ ꙇстинѣ не стоꙇтъ ѣко нѣстъ ꙇстинꙑ вь н҄емь егда г҃летъ лъжѫ отъ своꙇхъ г҃летъ ѣко лъжь естъ ꙇ о҃ць его азъ же зане ꙇстинѫ г҃лѭ не емл҄ете вѣрꙑ мьнѣ къто отъ васъ обличаетъ мѧ о грѣсѣ аште ꙇстинѫ г҃лѭ по чьто вꙑ вѣрꙑ не емлете мьнѣ ꙇже естъ отъ б҃а г҃лъ б҃жіи послоушаетъ сего ради вꙑ не послоушаете ѣко нѣсте отъ б҃а отъвѣшташѧ ꙇюдеі ꙇ рѣшѧ емоу не добрѣ ли г҃лемъ мꙑ ѣко самарѣнинъ еси тꙑ ꙇ бѣсъ ꙇмаши отъвѣшта и҃с азъ бѣса не ꙇмамь нъ чьтѫ о҃ца моего ꙇ вꙑ не чьтете мене азъ же не ꙇштѫ славꙑ моеѩ естъ ꙇштѧи ꙇ сѫдѧ амин амин г҃л҄ѭ вамъ аште къто слово мое събл҄юдетъ съмръти не ꙇматъ видѣти въ вѣкъ рѣшѧ же емоу ꙇюдеі нꙑн҄ѣ разоумѣхомъ ѣко бѣсъ ꙇмаши авраамъ оумьрѣтъ ꙇ пророци ꙇ тꙑ г҃леши ѣко аште къто слово мое събл҄юдетъ не ꙇматъ въкоусити съмръти въ вѣкъ еда тꙑ бол҄иі еси о҃ца нашего авраама ꙇже оумрѣтъ ꙇ пророци оумрѣшѧ къто сѧ самъ тꙑ твориши отъвѣшта и҃с аште азъ славл҄ѭ сѧ самъ слава моѣ ничьтоже естъ естъ о҃ць моі славѧꙇ мѧ егоже вꙑ г҃лете ѣко б҃ъ нашь естъ ꙇ не познасте его азъ же вѣмь і ꙇ аште рекѫ ѣко не вѣмь его бѫдѫ подобьнъ вамъ лъжь нъ вѣмь і ꙇ слово его събл҄юдаѭ авраамъ о҃ць вашь радъ би бꙑлъ да би видѣлъ дьнь моі ꙇ видѣ ꙇ въздрадова сѧ рѣшѧ же ꙇюдеі къ н҄емоу пѧти десѧтъ лѣтъ не ю ꙇмаши авраамъ ли еси видѣлъ рече ꙇмъ и҃с амин амин г҃лѭ вамъ прѣжде даже не бꙑстъ авраамъ азъ есмь вьзѧшѧ же камение да връгѫтъ на нь ꙇ҃с же съкрꙑ сѧ ꙇ изиде ꙇ цръкъве ꙇ прошьдъ посрѣдѣ ꙇхъ ꙇдѣаше ꙇ хождаше тако Ꙇ мимоꙇдꙑ видѣ ч҃ка слѣпа отъ р҃са ꙇ въпросишѧ і оученици г҃лѭште равви къто съгрѣши сь ли ꙇли родител҄ѣ его да слѣпъ роди сѧ отъвѣшта и҃с ни сь съгрѣши ни родител҄ѣ его нъ да ѣвѧтъ сѧ дѣла б҃жиѣ на н҄емь мьнѣ подобаетъ дѣлати дѣла посълавъшааего мѧ доньдеже дьнь естъ придетъ ношть егда никътоже не можетъ дѣлати егда въ мирѣ есмь свѣтъ есмь мироу си рекъ плинѫ на земл҄ѫ ꙇ сътвори брьние отъ плиновениѣ ꙇ помаза емоу очи брьниемь ꙇ рече емоу ꙇди оумꙑ сѧ въ кѫпѣли силоуамьсцѣ еже съказаетъ сѧ посъланъ ꙇ иде же ꙇ оумꙑ сѧ ꙇ приде вѧдѧ сѫсѣди же ꙇ иже бѣахѫ видѣли прѣжде ѣко проситель бѣ г҃лахѫ не сь ли естъ сѣдѧ ꙇ просѧ ови г҃лахѫ ѣко сь естъ А ꙇни г҃лахѫ подобьнъ емоу естъ онъ же г҃лаше ѣко азъ есмь г҃лахѫ же емоу како ти сѧ отврѣсте очи отъвѣшта онъ ꙇ рече ч҃къ нарицаемꙑ и҃с брьние сътвори ꙇ помаза очи ми ꙇ рече ми ꙇди въ кѫпѣль силаамл҄ѫ ꙇ оумꙑ сѧ шьдъ же ꙇ оумꙑвъ сѧ прозьрѣхъ рѣшѧ же емоу къто тъ естъ г҃ла не вѣмь вѣсѧ і къ фарисѣомъ ꙇже бѣ ꙇногда слѣпъ бѣ же сѫбота егда сътвори брьние и҃с ꙇ отвръзе емоу очи пакꙑ же въпрашахѫ і фарисѣи како прозьрѣ онъ же рече ꙇмъ брьние положи мьнѣ на очию ꙇ оумꙑхъ сѧ ꙇ виждѫ г҃лахѫ же отъ фарисѣи етери нѣстъ сь отъ б҃а ч҃къ ѣко сѫботꙑ не хранитъ ови г҃лаахѫ како можетъ ч҃къ грѣшьнъ сице знамениѣ творити ꙇ распьрѣ бѣ вь н҄ихъ г҃лашѧ слѣпьцю пакꙑ тꙑ чьто г҃леши о н҄емь ѣко отвръзе очи твоі онъ же рече ѣко пророкъ естъ не ѩсѧ же вѣрꙑ ꙇюдеі о н҄емь ѣко бѣ слѣпъ ꙇ прозьрѣ доньдеже възгласишѧ родител҄ѣ того прозьрѣвъшаего ꙇ въпросишѧ ѣ г҃л҄ѭште сь ли естъ с҃нъ ваю егоже вꙑ г҃лета ѣко слѣпъ роди сѧ како оубо нꙑн҄ѣ видитъ отъвѣштасте ꙇмъ родител҄ѣ его ꙇ рѣста то вѣвѣ ѣко сь естъ с҃нъ наю ꙇ ѣко слѣпъ роди сѧ како же нꙑн҄ѣ видитъ не вѣвѣ ли къто емоу отвръзе очи не вѣвѣ самого въпросите въздрастъ ꙇматъ самъ о себѣ да г҃летъ сице рѣсте родител҄ѣ его ѣко боѣашете сѧ ꙇюдѣі юже бо сѧ бѣахѫ съложили ꙇюдеі да аште къто ꙇсповѣстъ х҃а отълѫчьнъ сънъмишта бѫдетъ сего ради родител҄ѣ его рѣсте ѣко въздрастъ ꙇматъ самого въпросите възгласишѧ же въторицеѭ ч҃ка ꙇже бѣ слѣпъ ꙇ рѣшѧ емоу даждь славѫ б҃у мꙑ вѣмъ ѣко ч҃къ сь грѣшьнъ естъ отъвѣшта же онъ ꙇ рече аште грѣшьникъ естъ не вѣмь едино вѣмь ѣко слѣпъ бѣхъ нꙑн҄ѣ же виждѫ рѣшѧ же емоу пакꙑ чьто сътвори тебѣ како отвръзе твоі очи отъвѣшта ꙇмъ рѣхъ вамъ юже ꙇ не слꙑшасте чьто пакꙑ хоштете слꙑшати еда ꙇ вꙑ оученици его хоштете бꙑти они же оукоришѧ і ꙇ рѣшѧ тꙑ оученикъ еси того мꙑ мосѣови есмъ оученици мꙑ вѣмꙑ ѣко мосѣови г҃ла б҃ъ сего же не вѣмъ отъкѫдоу естъ отъвѣшта ч҃къ ꙇ рече ꙇмъ о семь оубо дивъно естъ ѣко вꙑ не вѣсте отъкѫдоу естъ ꙇ отврьзе очи моі вѣмь же ѣко грѣшьникъ б҃ъ не послоушаетъ нъ аште къто б҃гочьтьць естъ ꙇ вол҄ѫ его творитъ того послоушаетъ отъ вѣка нѣстъ слꙑшано ѣко къто отвръзе очи слѣпоу рожденоу аште сь не би отъ б҃а бꙑлъ не моглъ би творити ничесоже отъвѣшташѧ ꙇ рѣшѧ емоу въ грѣсѣхъ тꙑ родилъ сѧ еси вьсь ꙇ тꙑ ли нꙑ оучиши ꙇзгънашѧ же і вънъ слꙑшавъ же и҃с ѣко ꙇзгънашѧ і вънъ ꙇ обрѣтъ і рече емоу тꙑ вѣроуеши ли въ с҃на б҃жиѣ отъвѣшта онъ ꙇ рече ꙇ къто естъ г҃и да вѣрѫ ꙇмѫ вь н҄его рече же емоу и҃с ꙇ видѣлъ і еси ꙇ г҃лѧі съ тобоѭ тъ естъ онъ же рече вѣроуѭ г҃и ꙇ поклони сѧ емоу Ꙇ рече и҃с на сѫдъ азъ въ миръ се придъ да не видѧштеі видѧтъ ꙇ видѧштеі слѣпи бѫдѫтъ слꙑшашѧ се отъ фарисѣі сиі сѫштеі съ н҄имь ꙇ рѣшѧ емоу еда ꙇ мꙑ слѣпи есмъ рече же ꙇмъ и҃с аште бисте слѣпи бꙑли не бисте ꙇмѣли грѣха нꙑн҄ѣ же г҃лете ѣко видимъ ꙇ грѣхъ в]ашь прѣбꙑваетъ амин амин г҃лѭ вамъ не въходѧꙇ двьрьми въ дворъ овьчиі нъ прѣлазѧі ꙇноудоу тъ тать естъ ꙇ разбоꙇникъ а въходѧі двьрьми пастꙑрь естъ овцамъ семоу двьрьникъ отвръзаетъ ꙇ овьцѧ гласъ его слꙑшѧтъ ꙇ своѩ овьцѧ глашаетъ по ꙇмени ꙇ изгонитъ ѩ егда своѩ овьцѧ ꙇжденетъ прѣдъ н҄ими ходитъ ꙇ овьцѧ по н҄емь ꙇдѫтъ ѣко вѣдѧтъ гласъ его по тоуждемь же не ꙇдѫтъ нъ бѣжѧтъ отъ н҄его ѣко не знаѭтъ штюждего гласа сиѭ притъчѫ рече ꙇмъ и҃с они же не разоумѣшѧ чьто бѣашѧ ѣже г҃лашѧ ꙇмъ рече же ꙇмъ пакꙑ и҃с амин амин г҃лѭ вамъ азъ есмь двьри овьцамъ вьси еликоже ꙇхъ приде прѣжде мене татие сѫтъ ꙇ разбоꙇници нъ не послоушашѧ ꙇхъ овьцѧ азъ есмь двьри мъноѭ аште къто вьнидетъ с҃петъ сѧ ꙇ вьнидетъ ꙇ изидетъ ꙇ пажить обрѧштетъ тать не приходитъ нъ да оукрадетъ ꙇ оубиетъ ꙇ погоубитъ азъ придъ да живота ꙇмѫтъ азъ есмь пастꙑрь добрꙑ пастꙑрь добрꙑ полагаетъ д҃шѫ своѭ за овьцѧ а наꙇмьникъ ꙇже нѣстъ пастꙑр҄ь емоуже не сѫтъ овьцѧ своѩ видитъ влька грѧдѫшта ꙇ оставл҄ѣетъ овьцѧ ꙇ бѣгаетъ ꙇ влькъ расхꙑтитъ ѩ ꙇ распѫдитъ овьцѧ а наꙇмьникъ бѣжитъ ѣко наꙇмьникъ естъ ꙇ не брѣжетъ о овьцахъ Азъ есмь пастꙑрь добрꙑ ꙇ знаѭ моѩ ꙇ знаѭтъ мѧ моѩ ѣкоже знаетъ мѧ о҃ць ꙇ азъ знаѭ о҃ца ꙇ д҃шѫ моѭ полагаѭ за овьцѧ ꙇ инꙑ овцѧ ꙇмамь ѩже не сѫтъ отъ двора сего ꙇ тꙑ ми подобаетъ привести ꙇ глас моі оуслꙑшѧтъ ꙇ бѫдетъ едино стадо ꙇ единъ пастꙑрь сего ради мѧ о҃ць л҄юбитъ ѣко азъ полагаѭ д҃шѫ моѭ да пакꙑ приімѫ ѭ Никътоже възъметъ еѩ отъ мене нъ азъ полагаѭ о с[ебѣ область ꙇмамь положити ѭ ꙇ область ꙇмамь пакꙑ приѩти ѭ сьѭ заповѣдь приѩхъ отъ о҃ца моего расп҄ьр҄ѣ же пакꙑ бꙑс въ ꙇюдѣꙇхъ за словеса си г҃лахѫ же мнози отъ н҄ихъ бѣсъ ꙇматъ ꙇ неꙇстовъ естъ чьто его послоушаете ꙇни г҃лахѫ сиі г҃ли не сѫтъ бѣсъноуѭштаего сѧ еда бѣсъ можетъ слѣпомъ очи отврѣсти Бꙑшѧ же тогда с҃вѧшниѣ въ ꙇ҃лмѣхъ ꙇ зима бѣ ꙇ хождаше и҃с въ цръкъве въ притворѣ соломоун҄и обидѫ же і ꙇюдѣи ꙇ г҃лахѫ емоу доколѣ д҃шѧ нашѧ вьземл҄еши аште тꙑ еси х҃ъ рьци намъ не обиноуѩ сѧ отъвѣшта ꙇмъ и҃с рѣхъ вамъ ꙇ не вѣроуете дѣла ѣже твор҄ѭ азъ въ ꙇмѧ о҃ца моего та съвѣдѣтел҄ьствоуѭтъ о мнѣ нъ вꙑ не вѣроуете нѣсте бо отъ овьць моꙇхъ ѣкоже рѣхъ вамъ Ѡвⸯцѧ моѩ гласа моего слоушаѭтъ ꙇ азъ знаѭ ѩ ꙇ по мьнѣ грѧдѫтъ ꙇ азъ животъ вѣчьнꙑ даѭ ꙇмъ ꙇ не погꙑбнѫтъ въ вѣкъ ꙇ не въсхꙑтитъ ꙇхъ никътоже отъ рѫкꙑ моеѩ о҃ць мои ꙇже дастъ мьнѣ бол҄иі вⸯсѣхъ естъ ꙇ никътоже не можетъ въсхꙑтити ꙇхъ отъ рѫкꙑ о҃ца моего Азъ ꙇ о҃ць едино есвѣ вьзѧшѧ же пакꙑ камение ꙇюдѣі да і побиѭтъ ꙇ отъвѣшта ꙇмъ и҃с мънога дѣла добраа ѣвихъ вамъ отъ о҃ца моего за кое ꙇхъ дѣло камение на мѧ мештете ѡтъвѣшташѧ емоу ꙇюдѣі г҃лѭште о добрѣ дѣлѣ не мештемъ камениѣ на тѧ нъ о власвимиі ѣко тꙑ ч҃къ сꙑ твориши сѧ самъ б҃ъ отъвѣшта ꙇмъ и҃с нѣстъ ли псано въ законѣ вашемь ѣко азъ рѣхъ боѕи есте аште онъ рече богꙑ къ н҄имъже рече слово б҃жие ꙇ не могѫтъ сѧ разорити кън҄игꙑ егоже о҃ць с҃ти ꙇ посъла въ миръ вꙑ г҃лете ѣко власвимл҄ѣеши зан҄е рѣхъ ѣко с҃нъ б҃жіи есмь аште не творѫ дѣлъ о҃ца моего не емлѣте ми вѣрꙑ аште ли твор҄ѭ аште ꙇ мьнѣ вѣрꙑ не емлете дѣломъ моꙇмъ вѣрѫ ꙇмѣте да разоумѣете ꙇ вѣроуете ѣко въ мьнѣ о҃ць ꙇ азъ въ о҃ци Ꙇскахѫ же его пакꙑ ѩти ꙇзиде отъ рѫкꙑ ꙇхъ ꙇ иде пакꙑ на онъ полъ ꙇордана на мѣсто ꙇдеже бѣ ꙇоанъ прѣжде крьстѧ ꙇ прѣбꙑс тоу ꙇ мнози придѫ къ н҄емоу ꙇ г҃лаахѫ ѣко ꙇоанъ оубо знамениѣ не сътвори ни едьного же вьсѣ елико рече ꙇоанъ о семь ꙇстина бѣ ꙇ мнози вѣровашѧ вь н҄его тоу Бѣ же етеръ болѧ лазарь отъ витаниѩ градьца марина ꙇ марътꙑ сестрꙑ еѩ бѣ же мариѣ помазавъшиѣ г҃ѣ муромь ꙇ отьръши ноѕѣ его власꙑ своꙇми еѩже братъ лазарь болѣаше посъласте же сестрѣ его къ н҄емоу г҃лѭшти г҃и се егоже тꙑ л҄юбиши болитъ слꙑшавъ же и҃с рече си болѣзнь нѣстъ къ съмръти нъ къ славѣ б҃жꙇ да прославитъ сѧ с҃нъ б҃жи еѭ л҄юбл҄ѣаше же ꙇ҃с марⸯтѫ ꙇ сестрѫ еѩ ꙇ лазарѣ егда же оуслꙑша ѣко болитъ тогда же прѣбꙑстъ на н҄емьже бѣ мѣстѣ дъва дьни потомь же г҃ла оучеником ꙇдѣмъ въ ꙇюдеѭ пакꙑ г҃лашѧ емоу оученици равви нꙑн҄ѣ ꙇскахѫ тебе камениемь побити ꙇюдеі ꙇ пакꙑ ли ꙇдеши тамо отъвѣшта и҃с не дъва ли на десѧте часа есте въ дьни аште къто ходитъ въ дьне не потъкнетъ сѧ ѣко свѣтъ мира сего видитъ Аште ли къто ходитъ ноштиѭ потъкнетъ сѧ ѣко свѣта нѣстъ о н҄емь си рече ꙇ по семь г҃ла лазарь дроугъ нашь оусъпе нъ ꙇдѫ да възбоуждѫ і рѣшѧ же оученици его г҃и аште оусъпе съпасенъ бѫдетъ ꙇ҃с же рече о съмръти его они же мьнѣшѧ ѣко о оусъпениꙇ сни ꙇ съна г҃летъ тогда рече ꙇ҃мъ и҃с не обиноуѩ сѧ лазарь оумьрѣтъ ꙇ радоуѭ сѧ васъ ради да вѣрѫ ꙇмете ѣко не бѣхъ тоу нъ ꙇдѣмъ къ н҄емоу рече же тⸯома нарицаемꙑ близньць къ оученикомъ ꙇдѣмъ ꙇ мꙑ да оумьремъ съ н҄имь пришьдъ же и҃с въ витаниѭ обрѣте і четꙑри дьни ꙇмѫшть въ гробѣ бѣ же витаниѣ близъ ꙇ҃лма ѣко д҃ ꙇ҃ стадиі ꙇ мнози же бѣахѫ пришьли къ марⸯтѣ ꙇ марі да оутѣшѧтъ і о братѣ ею маръта же егда оуслꙑша ѣко и҃с грѧдетъ сърѣте і а мариѣ дома сѣдѣаше рече же марⸯта къ і҃су г҃и аште би сьде бꙑлъ не би братъ моі оумрълъ нꙑн҄ѣ вѣмь ѣко егоже колижьдо просиши отъ б҃а дастъ ти б҃ъ г҃ла еі и҃с въскръснетъ братъ твоі г҃ла емоу марⸯта вѣмь ѣко въскръснетъ въ въскрѣшение въ послѣдьни дьнь рече же еі и҃с Азъ есмь въскрѣшение ꙇ животъ вѣроуѩи въ мѧ аште оумьретъ оживетъ ꙇ вⸯсѣкъ живꙑи ꙇ вѣроуѩи въ мѧ не оумьретъ въ вѣкъ ꙇмеши ли вѣрѫ семоу г҃ла емоу еі г҃и азъ вѣровахъ ѣко тꙑ еси х҃ъ с҃нъ б҃жіи грѧдꙙи въ миръ ꙇ се рекъши ꙇде ꙇ призъва мариѭ сестрѫ своѭ таі ꙇ рекъши еі оучител҄ь се естъ ꙇ зоветъ тѧ она же ѣко оуслꙑша въста скоро ꙇ иде къ н҄емоу не бѣ же не оу и҃с пришьлъ въ вьсⸯь нъ бѣ на мѣстѣ еште ꙇдеже сърѣте і марⸯта ꙇюдеꙇ же сѫштеі съ н҄еѭ въ домоу ꙇ оутѣшаѭште ѭ видѣвъше мариѭ ѣко скоро въста ꙇ изиде по н҄еі ꙇдѫ г҃лѭште ѣко ꙇдетъ на гробъ ꙇ плачетъ сѧ тоу мариѣ же ѣко приде ꙇдеже бѣ и҃с видѣвъши ꙇ паде емоу на ногоу г҃лѭшти емоу г҃и аште би бꙑлъ сьде не би моі братъ оумрълъ ꙇ҃с же ѣко видѣ ѭ плачѫштѫ сѧ ꙇ пришьдъшѧѩ съ н҄еѭ ꙇюдеѭ плачѫштѧ сѧ запрѣти доухоу ꙇ възмѫти сѧ самъ ꙇ рече къде положисте і г҃лашѧ емоу г҃и грѧди ꙇ виждь ꙇ просльзи сѧ и҃с г҃лахѫ же ꙇюдеі виждь како л҄юбл҄ѣаше і етериі же отъ нихъ рѣшѧ не можааше ли сь отвръзꙑ очи слѣпоуемоу сътворити да ꙇ сь не оумьр҄етъ ꙇ҃с же пакꙑ прѣтѧ вь себѣ приде къ гробоу бѣ же пешть ꙇ камень належааше на н҄еі г҃ла и҃с възъмѣте камень г҃ла емоу сестра оумьръшаего марⸯта г҃и юже смръдитъ четврѣдьневьнъ бо естъ г҃ла еи и҃с не рѣхъ ли ти ѣко аште вѣроуеши оузьриши славѫ б҃жиѭ вьзѧсѧ же камень ꙇ҃с же вьзведе очи вꙑспрь ꙇ рече о҃че хвалѫ тебѣ въздаѭ ѣко оуслꙑша мѧ азъ вѣдѣахъ ѣко вьсегда мене послоушаеши нъ народа ради стоѩштаего окръстъ рѣхъ да вѣрѫ ꙇмѫтъ ѣко тꙑ мѧ посъла ꙇ се рекъ гласомь велиемь възгласи лазоре грѧди вънъ ꙇ абие ꙇзиде оумьрꙑ обѧзанъ ногама ꙇ рѫкама оукроемь ꙇ лице его обѧзано оуброусомь г҃ла ꙇмъ и҃с раздрѣшите і ꙇ не дѣꙇте его ꙇти мнози же отъ ꙇюдѣі пришьдъшеі къ мариі видѣвъше еже сътвори ꙇ҃с вѣровашѧ вь н҄его етери же отъ н҄ихъ ꙇдѫ къ фарисѣомъ ꙇ рѣшѧ ꙇмъ еже сътворири ꙇ҃с събърашѧ же архиереі ꙇ фарисѣі съборъ ꙇ г҃лаахѫ чьто сътворимъ ѣко ч҃къ сь знамениѣ многа творитъ аште оставимъ і тако вьси вѣрѫ ꙇмѫтъ въ н҄ь ꙇ придѫтъ римл҄ѣне ꙇ възъмѫтъ і мѣсто ѩзꙑкъ единъ же отъ н҄ихъ каꙇафа архиереі сꙑ лѣтоу томоу рече ꙇмъ вꙑ не вѣсте ничесоже ни помꙑшл҄ѣете ѣко добрѣе естъ вамъ да единъ ч҃къ оумьр҄етъ за л҄юди а не вьсь ѩзꙑкъ погꙑбнетъ сего же о себѣ не рече нъ архиереі сꙑ лѣтоу томоу прорече ѣко хотѣаше и҃с оумьрѣти за л҄юди ꙇ не тъкъмо за л҄юди нъ і да чѧда б҃жиѣ съберетъ расточенаа въ едино Ѡтъ того же дьне съвѣшташѧ да ꙇ бѫ оубили ꙇ҃с же къ томоу не ѣвѣ хождааше въ ꙇюдеꙇхъ нъ ꙇде отътѫдоу въ странѫ близъ въ поустꙑн҄и въ ефреомъ нарицаемъ градъ ꙇ тоу живѣаше съ оученикꙑ своꙇми Бѣ же близъ пасха ꙇюдеꙇска ꙇ вьзидѫ мⸯнози въ ꙇ҃лмъ отъ странꙑ прѣжде пасхꙑ да очистѧтъ сѧ Ꙇ искахѫ же и҃са ꙇ г҃лахѫ къ себѣ въ цръкъве стоѩште чьто сѧ мьнитъ вамъ ѣко не ꙇматъ ли прити въ праздьникъ дашѧ бо архиереі ꙇ фарисѣі заповѣдь да аште къто оштютитъ і къде бѫдетъ повѣсте да ꙇмѫтъ і Ꙇ҃с же прѣжде шести дьнъ пасхꙑ приде въ витаниѭ ꙇдеже бѣ лазарь оумьрꙑ егоже въскрѣси отъ мрътвꙑхъ и҃с сътворишѧ же емоу вечерѫ тоу ꙇ марⸯта слоужааше лазарь же единъ бѣ отъ вьзлежѧштихъ съ н҄имь Мариѣ же приімъши ливрѫ хризмꙑ нарда пистикиѩ многоцѣннꙑ помаза ноѕѣ ꙇ҃свѣ ꙇ отръ власꙑ своꙇми ноѕѣ его храмина же ꙇсплъни сѧ отъ вон҄ѧ хризмьнꙑѩ Г҃ла же единъ отъ оученикъ его ꙇюда симонъ ꙇскариотьскꙑ ꙇже і хотѣаше прѣдати чесо ради хризма си не продана бꙑстъ на трьхъ сътѣхъ пѣнѧзь ꙇ дана ништимъ се же рече не ѣко о ништихъ печааше сѧ нъ ѣко тать бѣ ꙇ ковьчежьць ꙇмꙑ ꙇ въметаемаа ношааше рече же и҃с не дѣі еѩ да вь дьнь погребениѣ моего събл҄юдетъ ѭ ништѧѩ бо вьсегда съ собоѭ ꙇмате а мене не вьсегда ꙇмате Разоумѣ же народъ многъ отъ ꙇюдеі ѣко тоу естъ ꙇ придѫ не и҃са ради тъкъмо нъ да ꙇ лазарѣ видѧтъ егоже въскрѣси отъ мрътвъꙇхъ съвѣшташѧ же архиереі до ꙇ лазарѣ оубиѭтъ ѣко мнози его ради ꙇдѣахѫ ꙇюдѣі ꙇ вѣровахѫ въ ꙇ҃са Въ оутрѣꙇ же дьнь народъ многъ пришьдꙑ въ праздьникъ слꙑшавъше ѣко и҃с грѧдетъ въ ꙇ҃лмъ приѩшѧ ваꙇ отъ финикъ ꙇ изидѫ противѫ емоу ꙇ зъваахѫ г҃лѭште ѡсанна благословенъ грѧдꙙи въ ꙇмѧ г҃не ц҃рь ꙇздраꙇлевъ Ѡбрѣте же и҃с осьлѧ вьсѣде на н҄е ѣкоже естъ псано не боꙇ сѧ дъшти сионова се ц҃рь твоі грѧдетъ сѣдѧ на жрѣбѧте осъл҄и Сихъ же не разоумѣшѧ оученици его прѣжде нъ егда прослави[тъ сѧ и҃с тогда помѣнѫшѧ ѣко си бѣшѧ о н҄емь псана ꙇ си сътворишѧ емоу съвѣдѣтел҄ьствовааше народъ ꙇже бѣ съ н҄имь егда лазарѣ възгласи отъ гроба ꙇ въскрѣси его отъ мрътвꙑхъ сего ради ꙇ противѫ ꙇзиде емоу народъ ѣко слꙑшашѧ сътворьша знамениѣ фарисѣі же рѣшѧ къ себѣ видите ѣко никааже польза естъ се вьсь миръ по н҄емь ꙇде Бѣахѫ же еллини етери отъ въшьдъшихъ да поклонѧтъ сѧ въ праздьникъ сиі же пристѫпишѧ къ филипоу ꙇже бѣ отъ видъсаꙇдꙑ галилѣꙇскꙑѩ ꙇ мол҄ѣахѫ і г҃лѭште г҃и хоштемъ ꙇ҃са видѣти приде филиппъ ꙇ г҃ла аньдрѣови ꙇ пакꙑ андрѣа ꙇ филипъ г҃ласте ꙇ҃сви Ꙇ҃с же отъвѣшта ꙇма г҃лѧ приде часъ да прославитъ сѧ с҃нъ ч҃скꙑ Амин амин г҃лѭ вамъ аште зръно пьшеньно не оумьр҄етъ падъ въ земл҄и то едино прѣбꙑваетъ аште ли оумьр҄етъ многъ плодъ сътворитъ Л҄юбѧи д҃шѫ своѭ погоубитъ ѭ ꙇ ненавидѧи д҃шѧ своеѩ въ мирѣ семь въ животѣ вѣчьнѣмь съхранитъ ѭ Аште кто мⸯнѣ слоужитъ по мнѣ да ходитъ ꙇдеже есмь азъ тоу ꙇ слоуга моі бѫдетъ ꙇ аште къто мьнѣ слоужитъ почьтетъ і о҃ць Нꙑн҄ѣ д҃ша моѣ възмѫти сѧ ꙇ чьто рекѫ о҃че с҃пи мѧ отъ часа сего нъ сего ради придъ на годинѫ сиѭ Ѡ҃че прослави ꙇмѧ твое приде же г҃лас съ н҃бсе ꙇ прославихъ ꙇ пакꙑ прославл҄ѫ народъ же стоѩ ꙇ слꙑшавъ г҃лаахѫ громъ бꙑстъ ꙇни г҃лахѫ а҃ꙉлъ г҃ла емоу отъвѣшта и҃с ꙇ рече не мене ради гласъ сь бꙑс нъ народа ради нꙑн҄ѣ же сѫдъ естъ мироу семоу нꙑн҄ѣ кънѧзь мира сего ꙇзгънанъ бѫдетъ вънъ ꙇ азъ аште вьзнесенъ бѫдѫ отъ земл҄ѧ вьсѧ привлѣкѫ къ себѣ се же г҃лааше клепл҄ѧ коеѭ съмрътиѭ хотѣаше оумьрѣти отъвѣшта емоу народъ мꙑ слꙑшахомъ отъ закона ѣко х҃ъ прѣбꙑваетъ въ вѣкъ ꙇ како тꙑ г҃леши вьзнести сѧ подобаетъ с҃ноу ч҃скоуемоу къто сь естъ с҃нъ ч҃скꙑ рече же е]м[оу и҃с еште въ мало врѣмѧ свѣтъ въ васъ естъ ходите доньдеже свѣтъ ꙇмате да тьма васъ не ꙇметъ ꙇ ходѧі въ тьмѣ не вѣстъ камо ꙇдетъ доньдеже свѣтъ ꙇмате вѣроуете въ свѣтъ да с҃ни свѣтоу бѫдете си г҃ла и҃с ꙇ шьдъ съкрꙑ сѧ отъ н҄ихъ толика же знамениѣ сътворьшю емоу прѣдъ н҄ими не вѣроваахѫ емоу да събѫдѫтъ сѧ словеса ꙇсаꙇѩ пророка еже рече г҃и къто вѣрова слоухоу вашемоу ꙇ мꙑшьца г҃нѣ комоу отъкрꙑ сѧ Сего ради не можахѫ вѣровати ѣко пакꙑ рече ꙇсаіѣ ослѣпи очи ꙇхъ ꙇ окамѣнилъ естъ сръдьца ꙇхъ да не видѧтъ очима ни разоумѣѭтъ сръдьцемь ꙇ обратѧтъ сѧ ꙇ ицѣл҄ѫ ѩ Си рече ꙇсаꙇѣ егда видѣ славѫ его ꙇ г҃ла о н҄емь обаче оубо ꙇ отъ кънѧзь мнози вѣровашѧ вь н҄его нъ фарисѣи ради не ꙇсповѣдаахѫ да не ꙇ сънъмишть ꙇзгънани бѫдѫтъ вьзл҄юбишѧ бо паче славѫ ч҃скѫ неже славѫ б҃жиѭ Ꙇ҃с же възъва ꙇ рече вѣроуѩи вь мѧ не вѣроуетъ въ мене нъ въ посълавъшаего мѧ ꙇ видѧі мѧ видитъ посълавъшаего мѧ Азъ свѣтъ въ вьсь миръ придъ да вьсѣкъ вѣроуѩі въ мѧ въ тьмѣ не прѣбѫдетъ ꙇ аште кто оуслꙑшитъ г҃лꙑ моѩ ꙇ не съхранитъ ꙇхъ азъ не сѫждѫ емоу не придъ бо да сѫждѫ мироу нъ да съпасѫ миръ отъмѣтаѩи сѧ мене ꙇ не приемл҄ѧ г҃лъ моіхъ ꙇматъ сѫдѧштаего емоу слово еже г҃лахъ то сѫдитъ емоу въ послѣдьн҄и дьнь ѣко азъ о себѣ не г҃лаахъ нъ посълавъꙇ мѧ о҃ць тъ мьнѣ заповѣдь дастъ чьто рекѫ ꙇ чьто възглаголѫ ꙇ вѣмь ѣко заповѣдь его животъ вѣчьнꙑ естъ ѣже оубо азъ г҃лѭ ѣкоже рече мнѣ о҃ць тако г҃лѭ Прѣжде же праздьника пасцѣ вѣдꙑ и҃с ѣко приде емоу година да ꙇ прѣꙇдетъ отъ мира сего къ о҃цю възл҄юбль своѩ сѫштѧѩ въ вьсемь мирѣ до коньца вьзлюби ѩ Ꙇ вечери бꙑвъши диѣволоу юже въложьшю въ сръдьце ꙇюдѣ симоновоу ꙇскариотьскоуемоу да и прѣдастъ Вѣдꙑ же и҃с ѣко вьсѣ дастъ емоу о҃ць въ рѫцѣ ꙇ ѣко отъ б҃а ꙇзидъ ꙇ къ б҃у грѧдетъ Въста съ вечерѧ ꙇ положи ризꙑ ꙇ приімъ ле[о]нтиі прѣпоѣса сѧ потомь же волиѣ водѫ въ оумꙑвальницѫ ꙇ начѧтъ оумꙑвати нозѣ оученикомъ ꙇ отирати лентиемь ꙇмьже бѣ прѣпоѣсанъ приде же къ симоноу петроу ꙇ г҃ла емоу тъ г҃и тꙑ ли моꙇ оумꙑеши нозѣ отъвѣшта и҃с ꙇ рече емоу еже азъ творѫ тꙑ не вѣси нꙑн҄ѣ разоумѣеши же по сихъ г҃ла емоу петръ не оумꙑеши моею ногоу въ вѣкъ отъвѣшта емоу и҃с аште не оумꙑѭ тебе не ꙇмаши чѧсти съ мноѭ г҃ла емоу симонъ петръ г҃и не ноѕѣ моі тъкъмо нъ і рѫцѣ ꙇ главѫ г҃ла емоу и҃с ꙇзмъвенꙑ не трѣбоуетъ тъкъмо ноѕѣ оумꙑти естъ бо вьсь чистъ ꙇ вꙑ чисти есте нъ не вьси вѣдѣаше бо прѣдаѭштаего ꙇ сего ради рече ѣко не вси есте чисти егда оумꙑ нозѣ ꙇхъ ꙇ приѩтъ ризꙑ своѩ ꙇ вьзлеже пакꙑ рече ꙇмъ вѣсте ли чьто сътворихъ вамъ Вꙑ глашаете мѧ оучител҄ѣ ꙇ г҃ѣ ꙇ добрѣ г҃лете есмь бо Аште оубо азъ оумꙑхъ ваши ноѕѣ г҃ь ꙇ оучител҄ь ꙇ вꙑ длъжьни есте дроугъ дроугоу оумꙑвати нозѣ образъ дахъ вамъ да ѣкоже азъ творихъ вамъ ꙇ вꙑ творите Амин амин г҃лѭ вамъ нѣстъ рабъ бол҄и г҃ѣ своего ни а҃полъ боли посълавъшаего ꙇ аште си вѣсте блажени есте аште творите ѣ не о вьсѣхъ васъ г҃лѭ азъ бо вѣмь еже ꙇзбърахъ нъ да кън҄игꙑ събѫдѫтъ сѧ ѣко ѣдꙑ съ мноѭ хлѣбъ вьздвигнетъ на мѧ пѧтѫ своѭ отъселѣ г҃лѭ вамъ прѣжде даже не бѫдетъ да егда бѫдетъ вѣсте ѣко азъ есмь Амин амин г҃лѭ вамъ приемлѧꙇ аште кого посъл҄ѭ мене приемлетъ а приемл҄ѧі мене приемл҄етъ посълавьшаего мѧ Си рекъ и҃с възмѫти сѧ д҃хомь ꙇ съвѣдѣтел҄ьствова ꙇ рече амин амин г҃лѭ вамъ ѣко единъ отъ васъ прѣдастъ мѧ Съзираахѫ же сѧ междю собоѭ оученици не домꙑслѧште о комь г҃летъ Бѣ же вьзлежѧ единъ отъ оученикъ его на лонѣ ꙇ҃свѣ егоже л҄юбл҄ѣаше и҃с поманѫ же семоу симонъ петръ въпроситі и къто оубо естъ о н҄емьже г҃летъ нападъ же тако на пръси ꙇ҃свꙑ г҃ла емоу г҃и къто естъ отъвѣшта и҃с тъ естъ емоуже азъ омочь хлѣбъ подамь ꙇ омочь хлѣбъ приѩтъ ꙇ дастъ ꙇюдѣ симоноу ꙇскариотьскоумоу ꙇ по хлѣбѣ тогда вьниде въ н҄ь сотона Г҃ла емоу и҃с еже твориши твори скоро сего же никътоже не разоумѣ вьзлежѧштихъ чесо ради рече емоу етери бо мьнѣахѫ пон҄еже ковьчежьць ꙇмѣаше ꙇюда ѣко г҃летъ емоу и҃с коупи егоже трѣбоуемъ на праздьникъ ли ништимъ да нѣчьто дастъ пріимъ же онъ хлѣбъ ꙇзиде абие бѣ же ношть егда ꙇзиде г҃ла же и҃с Нꙑн҄ѣ прослави сѧ с҃нъ ч҃скꙑ ꙇ б҃ъ прослави сѧ о н҄емь аште б҃ъ прославитъ сѧ о н҄емь ꙇ б҃ъ прославитъ і в себѣ и абие прославитъ і чѧдьца еште мало съ вами есмь вьзиштете мене ꙇ ѣкоже рѣхъ ꙇюдѣомъ ѣко ѣможе азъ ꙇдѫ вꙑ не можете прити ꙇ вамъ г҃лѭ нꙑн҄ѣ заповѣдь новѫ даѭ вамъ да л҄юбите дроугъ дроуга ѣкоже вьзл҄юбихъ вꙑ да ꙇ вꙑ л҄юбите дроугъ дроуга о семь разоумѣѭтъ вⸯси ѣко моі оученици есте аште л҄юбовь ꙇмате междю собоѭ г҃ла емоу симонъ петръ г҃и камо ꙇдеши отъвѣшта емоу и҃с ѣможе азъ ꙇдѫ не можеши нꙑн҄ѣ по мьнѣ ꙇти послѣдь же по мнѣ ꙇдеши Г҃ла емоу петръ г҃и по чьто нꙑн҄ѣ по тебѣ не могѫ ꙇти нꙑн҄ѣ д҃шѫ моѭ за тѧ положѫ отъвѣшта емоу и҃с д҃шѫ ли твоѭ за мѧ положиши амин амин г҃лѭ тебѣ не възгласитъ коуръ дон҄ьдеже отъвръжеши сѧ мене три кратꙑ да не съмѫштаетъ сѧ ваше сръдьце вѣроуꙇте въ б҃а ꙇ въ мѧ вѣроуꙇте въ домъ о҃ца моего обитѣли многꙑ сѫтъ аште ли же ни реклъ бимь вамъ ѣко ꙇдѫ оуготовати мѣсто вамъ ꙇ еште ꙇдѫ пакꙑ придѫ ꙇ оуготоваѭ мѣсто вамъ ꙇ поꙇмѫ вꙑ къ себѣ да ꙇдеже есмь азъ ꙇ вꙑ бѫдете ꙇ ѣможе азъ ꙇдѫ вѣсте пѫть г҃ла емоу тⸯома г҃и не вѣмъ камо ꙇдеши ꙇ како пѫть можемъ вѣдѣти г҃ла емоу и҃с азъ есмь пѫть ꙇ истина ꙇ животъ никътоже придетъ къ о҃цю тъкмо мноѭ аште мѧ бисте знали ꙇ о҃ца моего знали бисте оубо отъселѣ позна[с]те і ꙇ в[и]дѣсте ꙇ г҃ла емоу филипъ г҃и покажи намъ о҃ца ꙇ довьлетъ намъ г҃ла емоу и҃с толико врѣмѧ съ вами есмь ꙇ не позна ли мене филиппе видѣвꙑ мене видѣ о҃ца Како т[ꙑ г҃леши покажи намъ о҃ца Не вѣ]роуеши ли ѣко азъ въ о҃ци ꙇ о҃ць въ мнѣ естъ г҃лꙑ ѩже азъ г҃лѭ вамъ о себѣ не г҃лѭ о҃ць же прѣбꙑваѩі въ мьнѣ тъ творитъ дѣ[ло вѣрѫ ꙇмѣте мьнѣ ѣко азъ въ о҃ци ꙇ о҃ць въ мьнѣ Аште ли же ни за та дѣла вѣрѫ емл҄ѣте ми амин амин г҃лѭ вамъ вѣроуѩи въ мѧ дѣла ѣже творѫ ꙇ тъ творитъ ꙇ больша творитъ сихъ ѣко азъ къ о҃цю грѧдѫ ꙇ егоже колижьдо просите въ ꙇмѧ мое то створѫ да прославитъ сѧ о҃ць о с҃нѣ ꙇ а]ште чесо просите въ імѧ мое то сътворѫ аште л҄юбите мѧ заповѣди мо]ѩ събл҄юдѣте ꙇ азъ оу[м]ол҄ѫ о҃ца ꙇ иного параклита дастъ вамъ да бѫдетъ съ вами въ вѣкꙑ д҃хъ ꙇстинънꙑ егоже вьсь миръ не можетъ приѩти ѣко не видитъ его ни знаетъ его вꙑ же знаете і ѣко въ васъ прѣбꙑваетъ ꙇ въ васъ бѫдетъ не оставл҄ѭ васъ сиръ придѫ къ вамъ еште мало ꙇ вьсь миръ не видитъ мене вꙑ же видите мѧ ѣко азъ живѫ ꙇ вꙑ живи бѫдете въ тъ дьнь разоумѣете вꙑ ѣко азъ въ о҃ци моемь ꙇ вꙑ въ мьнѣ есте ꙇ азъ въ васъ ꙇмѣѩі заповѣди моѩ ꙇ събл҄юдаѩ ѩ тъ естъ л҄юбѧі мѧ а любѧі мѧ вьзл҄[ю]бл҄енъ бѫдетъ о҃цемь моꙇ[мь ꙇ азъ въжл҄юблѫ і ꙇ ѣвл[ѭ сѧ емоу самъ Г҃ла емоу ꙇ[ю]да не ꙇскариотьскꙑ г҃и то бꙑстъ ѣко намъ хошт[е]ши сѧ ѣвити а не вьсемоу мироу отъвѣшта и҃с ꙇ рече емоу аште кто л҄юбитъ мѧ слово мое събл҄юдетъ ꙇ о҃ць моі възл҄юбитъ і ꙇ къ н҄[е]моу ꙇдевѣ ꙇ обитѣл҄ь оу н҄его сътворивѣ не л҄юбѧі мене ꙇ словесъ моꙇхъ не събл҄юдаетъ ꙇ слово еже слꙑшасте нѣстъ мое нъ посълавъшаего мѧ о҃ца Си г҃лахъ вамъ въ васъ сꙑ параклитъ же д҃хъ с҃тꙑ егоже посълетъ о҃ць въ ꙇмѧ мое тъ вꙑ наоучить вьсемоу ꙇ въспомѧнѫтъ вамъ вⸯсѣ ѣже рѣхъ вамъ миръ оставл҄ѣѭ вамъ миръ моі даѭ вамъ не ѣкоже вьсь миръ даетъ азъ даѭ вамъ да не съмѫштаетъ сѧ сръдьце ваше ни оустрашаетъ слꙑшасте ѣко азъ рѣхъ вамъ ꙇдѫ ꙇ придѫ къ вамъ аште бисте л҄юбили мѧ въздрадовали сѧ бисте оубо ѣко ꙇдѫ къ о҃цю ѣко о҃ць бол҄и мене естъ ꙇ нꙑн҄ѣ рѣхъ вамъ прѣжде даже не бѫдетъ да егда бѫдетъ вѣрѫ ꙇмете ѣко азъ рѣхъ вамъ юже не много г҃лѭ съ вами грѧдетъ бо сего мира кънѧѕь ꙇ въ мьнѣ не ꙇматъ ничесоже нъ да разоумѣетъ вьсь миръ ѣко л҄юбл҄ѫ о҃ца ꙇ ѣкоже заповѣдѣ мьнѣ о҃ць тако творѫ въстанѣте ꙇдѣмъ отъсѫд[оу азъ есмь лоза ꙇстинънаѣ ꙇ о҃ць моі дѣлател҄ь естъ вьсѣкѫ разгѫ о мьнѣ не творѧштѫ плода ꙇзъметъ ѭ ꙇ вьсѣкѫ творѧштѫ плодъ отрѣбитъ ѭ да плодъ бол сътворитъ юже вꙑ чист[и есте за слово еже г҃лахъ вамъ бѫдѣте въ мьнѣ ꙇ азъ въ васъ ѣко бо розга не можетъ плода творити о себѣ аште не бѫдетъ на лозѣ тако ни вꙑ аште в[ъ мьнѣ не прѣбѫдете азъ е]смь лоза вꙑ раждіе ꙇ[же бѫдетъ въ мⸯнѣ ꙇ азъ вь н҄[емь сътворитъ плодъ мног[ъ ѣко без мене не можетъ творити ничесоже аште к[то въ мнѣ не прѣбѫдетъ ꙇзвръжетъ сѧ вънъ ѣкоже розга ꙇ исъшетъ ꙇ събираѭтъ ѭ ꙇ въ огн҄ь вълагаѭтъ Аште прѣбѫдете въ мьнѣ ꙇ г҃ли моі въ васъ прѣбѫдѫтъ емоуже колиждо хоштете просите ꙇ бѫдетъ вамъ ѡ семь бо прослави сѧ о҃ць моі да плодъ многъ сътворите ꙇ бѫдете моі оученици ѣкоже вьзл҄юби мѧ о҃ць ꙇ азъ възлюбихъ вꙑ бѫдѣте въ л҄юбъви моеі аште заповѣди моѩ събл҄юдете прѣбѫдете въ л҄юбъви моеі ѣкоже азъ заповѣди о҃ца моего събл҄юдохъ ꙇ прѣбꙑваѭ вь н҄его л҄юбъве се г҃лахъ вамъ да радость моѣ въ васъ бѫдетъ ꙇ радость ваша ꙇсплънитъ сѧ си же естъ заповѣдь моѣ да л҄юбите дроугъ дроуга ѣкоже възл҄юбихъ вꙑ Большѧ сеѩ л҄юбъве не ꙇматъ никтоже да кⸯто д҃шѫ своѭ положитъ за дроугꙑ своѩ Вꙑ дроузи м[оі есте аште творите елико азъ заповѣдаѭ вамъ юж[е не г҃лѭ вамъ робъ рабъ бо н[е вѣстъ чьто творитъ г҃ь его вꙑ же рѣхъ дроугꙑ ѣко в[ь]сѣ ѣже слꙑшахъ отъ о҃ца моего съказахъ вамъ н[е вꙑ мене ꙇзбърасте нъ азъ ꙇзбърахъ вꙑ ꙇ положихъ вꙑ да вꙑ ꙇдете ꙇ плодъ принесете ꙇ пл[о]дъ вашь прѣбѫдетъ Да е]гоже колиждо просите отъ о҃ца въ ꙇмѧ мое даст[ъ вамъ Си заповѣдаѭ ва]мъ да л҄юбите дроугъ дроуга аште миръ васъ ненавидитъ вѣдите ѣко мене прѣжде вьзненавидѣ аште отъ мира бꙑсте бꙑли миръ оубо своѩ л҄юбилъ би ѣко же отъ мира нѣсте нъ азъ ꙇзбърахъ вꙑ отъ мира сего ради ненавидитъ васъ миръ Помьните слово еже азъ рѣхъ вамъ нѣстъ рабъ боли г҃ѣ своего Аште мене ꙇзгънашѧ ꙇ васъ ꙇжденѫтъ аште слово мое събл҄юдошѧ ꙇ ваше събл҄юдѫтъ нъ си вьсѣ творѧтъ вамъ за ꙇмѧ мое ѣко не вѣдѧтъ посълавъшаего мѧ Аште не бимь пришьлъ ꙇ г҃лалъ ꙇмъ грѣха не бѫ ꙇмѣли нꙑн҄ѣ же винꙑ не ꙇмѫтъ о грѣсѣ своемь ненавидѧи мене ꙇ о҃ца моего ненавидитъ Аште дѣла не бимь сътворилъ вь н҄ихъ ꙇхъже никътоже ꙇнъ не сътвори грѣха не бѫ ꙇмѣли нꙑн҄ѣ же ꙇ видѣшѧ ꙇ вьзненавидѣшѧ ꙇ мене ꙇ о҃ца моего нъ да събѫдетъ сѧ слово пⸯсаное въ законѣ ꙇхъ ѣко вьзненавидѣшѧ мѧ спꙑти Егда же придетъ параклитъ егоже посъл҄ѭ вамъ отъ о҃ца д҃хъ ꙇстиньнꙑ ꙇже отъ о҃ца ꙇсходитъ тъ съвѣдѣтел҄ьствоуетъ о мьнѣ ꙇ вꙑ же съвѣдѣтельствоу[и]те ѣко ꙇскони съ мноѭ есте си г҃лахъ вамъ да не съблазните сѧ отъ сънъмишт ꙇжденѫтъ вꙑ нъ придетъ година да вьсѣкъ ꙇже оубиетъ вꙑ мьнитъ си слоужьбѫ приносити б҃ви ꙇ си творѧтъ вамъ ѣко не познашѧ о҃ца ни мене нъ се г҃лахъ вамъ да егда придетъ година поминаете си ко азъ рѣхъ вамъ сихъ же вамъ ꙇспръва не рѣхъ ѣко съ вами бѣхъ нꙑн҄ѣ же ꙇдѫ къ посълавъшюемоу мѧ ꙇ никтоже отъ васъ не въпрашаетъ мене камо ꙇдеши нъ ѣко си г҃лахъ вамъ скръбь ꙇсплъни сръдьца ваша нъ азъ ꙇстинѫ г҃лѭ вамъ добрѣе естъ вамъ да азъ ꙇдѫ аште бо не ꙇдѫ азъ параклитъ не придетъ къ вамъ ꙇ пришьдъ онъ обличитъ всего мира о грѣсѣ ꙇ о пра[в]дѣ ꙇ о сѫдѣ о грѣсѣ оубо ѣ]ко не вѣроуѭтъ въ мѧ о правьдѣ же ѣко къ о҃цю ꙇдѫ ꙇ кⸯ томоу не видите мене о сѫдѣ же ѣко кⸯнѧзь мира сего осѫжденъ бꙑс Еште много ꙇмамь г҃лати вамъ нъ не можете носити нꙑн҄ѣ егда ж]е придетъ онъ д҃хъ ꙇсти[н]ьнꙑ наставитъ вꙑ на всѣкѫ ꙇстинѫ не о себѣ бо г҃лати ꙇматъ нъ елико аште оуслꙑшитъ г҃лати ꙇматъ ꙇ грѧдѫштаа вьзвѣститъ вамъ онъ мѧ прославитъ ѣко отъ моего приіметъ ꙇ вьзвѣститъ вамъ вⸯсѣ елико ꙇматъ о҃ць моѣ сѫтъ Сего ради рѣхъ ѣко отъ моего приіметъ ꙇ вьзвѣститъ вамъ въ малѣ ꙇ кⸯ томоу не ви]дитъ мене ꙇ пакꙑ въ м[а]лѣ ꙇ оузьрите мѧ ꙇ ѣко ꙇд[ѫ къ о҃цю рѣшѧ же ꙇ отъ оученикъ его къ себѣ чьто се естъ еже г҃летъ къ намъ въ мал[ѣ ꙇ не видите мене ꙇ пакꙑ въ малѣ оузьрите мѧ ꙇ ѣко ꙇдѫ къ о҃цю г҃лаахѫ же чьто оубо естъ се еже г҃летъ въ малѣ не вѣмъ чьто г҃лет[ъ Разоумѣ же и҃с ѣко хотѣахѫ і въпрашати ꙇ рече ꙇмъ о семь ли сътѧзаете сѧ междю собоѭ ѣко рѣхъ въ малѣ ꙇ не видите мене ꙇ пакꙑ въ малѣ оузьрите мѧ амин амин г҃лѭ вамъ ѣко въсплачете сѧ ꙇ въздрꙑдаете вꙑ а вьсь миръ въздрадоуетъ сѧ вꙑ же печальни бѫдете нъ печаль ваша въ радость бѫдетъ жена егда раждаетъ печаль ꙇматъ ѣко приде годъ еѩ егда же родитъ отрочѧ къ томоу не помьн҄итъ скръби за радость ѣко роди сѧ ч҃къ въ миръ ꙇ вꙑ же оубо нꙑн҄ѣ печальни бѫдете пакꙑ же зьрѫ вꙑ ꙇ въздрадоуетъ сѧ сръдьце ваше ꙇ радости вашеѩ никътоже не възъметъ отъ васъ ꙇ въ тъ дьнь мене не въпросите ничесоже амин амин г҃лѭ вамъ аште чесо просите оу о҃ца въ ꙇмѧ мое дастъ вамъ доселѣ не просисте ничесоже въ ꙇмѧ мое просите ꙇ приімете да радость ваша ꙇсплън҄ена бѫдет[ъ Си въ притъчахъ г҃лахъ вамъ придетъ година егда к томоу въ притъчахъ не г҃лѭ вамъ нъ не обиноуѩ сѧ о о҃ци вьзвѣштѫ вамъ въ тъ дьнь въ ꙇмѧ мое въспросите ꙇ не г҃лѭ вамъ ѣко азъ оумо[л҄ѭ о҃ца о васъ самъ бо о҃ць л҄юбитъ вꙑ ѣко вꙑ мене вьзлюбисте ꙇ вѣровасте ѣко отъ б҃а ꙇзидъ ꙇзидъ отъ о҃ца ꙇ придъ въ вьсь миръ пакꙑ оставл҄ѣѭ вьсь миръ ꙇ идѫ къ о҃цю г҃лашѧ емоу оученици его се нꙑн҄ѣ обиноуѩ сѧ г҃леши а притъчѧ ни единоѩ же г҃леши нꙑн҄ѣ вѣмъ ѣко вѣси вⸯсѣ ꙇ не трѣбоуеши да къто тѧ въпрашаетъ о семь вѣроуемъ ѣко отъ б҃а еси ꙇшьлъ Ѡтъвѣшта ꙇмъ и҃с нꙑн҄ѣ ли вѣроуете се грѧдетъ година ꙇ нꙑн҄ѣ приде да разидетъ сѧ кождо въ своѣ ꙇ мене единого оставите ꙇ нѣсмь единъ ѣко о҃ць съ мⸯноѭ естъ Си г҃лахъ вамъ да въ мьнѣ миръ ꙇмате въ всемь мирѣ скръбьни бѫдете нъ дръзаꙇте азъ побѣбѣдихъ всего мира си г҃ла и҃с ꙇ възведе очи своі на н҃бо ꙇ рече о҃че приде часъ прослави с҃на своего до ꙇ с҃нъ твоі прославитъ тѧ ѣкоже далъ емоу еси власть вьсѣкоѩ плъти да вⸯсѣко еже емоу еси далъ дастъ ꙇмъ живота вѣчьнаго се же естъ вѣчьнꙑ животъ да знаѭтъ тебе единого ꙇстиньнаго б҃а ꙇ егоже посъла и҃у х҃а азъ прославихъ тѧ на земли дѣло съвръшихъ еже далъ еси мьнѣ да сътвор҄ѭ ꙇ нꙑн҄ѣ прослави мѧ о҃че оу тебе самого славѫ ѭже ꙇмѣхъ прѣжде даже не бꙑс оу тебе вьсь миръ ѣвихъ ꙇмѧ твое ч҃комъ ѩже далъ еси мьнѣ отъ вьсего мира твоі бѣшѧ ꙇ мьнѣ ѩ далъ еси ꙇ слово твое съхранишѧ нꙑн҄ѣ разоумѣшѧ ѣко всѣ елико далъ еси мьнѣ отъ тебе сѫтъ ѣко г҃лꙑ ѩже дастъ мьнѣ дахъ ꙇмъ ꙇ ти приѩшѧ ꙇ разоумѣшѧ въ ꙇстинѫ ѣко отъ тебе ꙇзидъ ꙇ вѣровашѧ ѣко тꙑ мѧ посъла Азъ о сихъ молѭ не о вьсемь мирѣ мол҄ѭ нъ о сихъ ѩже далъ еси мьнѣ ѣко твоі сѫтъ ꙇ моѣ вьсѣ твоѣ сѫтъ ꙇ твоѣ моѣ ꙇ прославихъ сѧ вь н҄ихъ ꙇ к томоу нѣсмь въ всемь мирѣ ꙇ и сиі въ всемь мирѣ сѫтъ ꙇ азъ къ тебѣ грѧдѫ- -дѧтъ славѫ моѭ ѭже далъ еси мьнѣ ѣко вьзл҄юбилъ мѧ еси прѣжде съложениѣ вⸯсего мира О҃че правьдънꙑ ꙇ вьсь миръ тебе не позна азъ же тѧ познахъ ꙇ сиі познашѧ ѣко тꙑ мѧ посъла Ꙇ съказахъ ꙇмъ ꙇмѧ твое ꙇ съкажѫ да л҄юбꙑ еѭже мѧ еси вьзл҄юбилъ вь н҄ихъ бѫдетъ ꙇ азъ вь н҄ихъ Си рекъ и҃с ꙇзиде съ оученикꙑ своꙇми на онъ полъ острова кедрьска ꙇдеже бѣ врътъ въ н҄ьже вьниде самъ ꙇ оученици его Вѣдѣаше же ꙇюда ꙇже і прѣдаше мѣсто ѣко множицеѭ събираше сѧ и҃с тоу съ оученикꙑ своꙇми ꙇюда же примъ спирѫ ꙇ отъ архиереі ꙇ фарисѣі слоугꙑ приде тамо съ свѣтилꙑ ꙇ свѣщами ꙇ орѫжиі Ꙇ҃с же вѣдꙑ вьсѣ грѧдѫшта на н҄ь ꙇшьдъ рече ꙇмъ кого ꙇштете отъвѣшташѧ емоу ꙇ҃са назарѣа г҃ла ꙇмъ и҃с азъ есмь стоѣаше же ꙇюда ꙇже ꙇ прѣдааше съ н҄ими да ѣко рече ꙇмъ азъ есмь ꙇдѫ вьспѧт҄ь ꙇ падѫ на земл҄и пакꙑ же ѩ въпроси ꙇ҃[с кого ꙇштете они же рѣшѧ ꙇ҃са назарѣа отъвѣшта и҃[с рѣхъ вамъ ѣко азъ есмь аште оубо мене ꙇштете не дѣꙇте сихъ ꙇти да събѫдетъ сѧ слово еже рече ѣко ѩже далъ еси мьнѣ не погоубихъ никогоже отъ н҄их[ъ Симонъ же петръ ꙇмꙑ ножь ꙇзвлѣче і ꙇ оудари архиереова раба ꙇ оурѣза емоу оухо десное Бѣ же ꙇмѧ рабоу малхъ Рече же и҃с петрови въньзи ножь въ ножьницѧ чашѫ ѭже дастъ мьнѣ о҃ць не ꙇмамь ли пити еѩ спира же ꙇ тꙑсѫштьникъ ꙇ слоугꙑ ꙇюдѣꙇскꙑ ѩшѧ и҃са ꙇ съвѧзашѧ і Ꙇ ведошѧ і къ аннѣ прьвѣе бѣ бо тьсть каꙇафѣ ꙇже бѣ архиереи лѣтоу томоу бѣ же каꙇафа давꙑ съвѣтꙑ ꙇюдѣомъ ѣко добрѣе естъ единомоу ч҃коу оумьрѣти за л҄юди По ꙇ҃сѣ же ꙇдѣаше симонъ петръ ꙇ дроугꙑ оученикъ оученикъ же тъ бѣ знаемъ архиереови ꙇ вьниде съ ꙇ҃сомь въ дворъ архиереовъ Петръ же стоѣше при двьрехъ вьнѣ Ꙇзиде же оученикъ тъ ꙇже бѣ знаемъ архиереови ꙇ рече двьрьници ꙇ въведе петра Г҃ла же раба двьрьница петрови еда ꙇ тꙑ отъ оученикъ еси ч҃ка того г҃ла онъ нѣсмь стоѣхѫ же раби ꙇ слоугꙑ огн҄ь сътворьше ѣко зима бѣ ꙇ грѣахѫ бѣ же съ н҄ими петръ стоѩ ꙇ грѣѩ сѧ Архиереі же въпроси ꙇ҃са о оученицѣхъ его ꙇ о оучени его Ѡтъвѣшта емоу и҃с азъ не обиноуѩ сѧ г҃лахъ вьсемоу мироу азъ вьсегда оучихъ на сънъмишти ꙇ въ цръкъв[е ꙇдеже вьси ꙇюдѣі сънемлѫтъ сѧ ꙇ таꙇ не г҃лахъ ничесоже Чьто мѧ въпрашаеши въпроси слꙑшавъшѧѩ чьто г҃лахъ ꙇмъ се си вѣдѧтъ еже рѣхъ азъ Си рекъшю емоу единъ отъ прѣстоѩштихъ слоугъ оудари въ ланитѫ ꙇ҃са рекъ тако ли отъвѣштаваеши архиереови Ѡтъвѣшта емоу и҃с аште зълѣ г҃лахъ сьвѣдѣтел҄ьствоуꙇ о зьлѣ аште ли добрѣ чьто мѧ биеши Посъла же і анⸯна съвѧзана къ каꙇафѣ архиереови Бѣ же симонъ петръ стоѩ ꙇ грѣѩ сѧ рѣшѧ же емоу еда ꙇ тꙑ отъ оученикъ его еси онъ же отъвръже сѧ ꙇ рече нѣсмь г҃ла единъ отъ рабъ архиереовъ ѫжика сꙑ емоуже оурѣза петръ оухо не азъ ли тѧ видѣхъ въ врътѣ съ н҄имь пакꙑ же петръ отъвръже сѧ ꙇ абие коуръ възгласи Вѣсѧ же ꙇ҃са отъ каꙇафꙑ въ преторъ бѣ же за оутра ꙇ ти не вьнидѫ въ притворъ к҃оц да не оскврънѧтъ сѧ нъ да ѣдѧтъ пасхѫ к҃оц Ꙇзиде же къ н҄имъ ꙇ пилатъ вънъ ꙇ рече кѫѭ рѣчь приносите на ч҃ка сег[о отъвѣшташѧ же ꙇ рѣшѧ емоу аште не би бꙑлъ сь зълодѣі не бихомъ прѣдали его тебѣ рече же ꙇмъ пилатъ поꙇмѣте ꙇ вꙑ ꙇ по законоу вашемоу сѫдите емоу рѣшѧ же емоу ꙇюдѣі намъ не достоꙇтъ никогоже оубити да слово ꙇ҃св[о събѫдетъ сѧ еже рече клепл҄ѧ коеѭ съмрътиѭ хотѣа оумьрѣти Вьниде же пакꙑ пилатъ въ преторъ ꙇ гласи ꙇ҃са ꙇ рече емоу тꙑ ли еси ц҃рь ꙇюдеꙇскъ отъвѣшта емоу и҃с о себѣ ли се т г҃леши ли ꙇни тебѣ рѣшѧ о мьнѣ Отъвѣшта пилатъ еда азъ жидовинъ есмь р[о]дъ твоі ꙇ архиереі прѣд[а]шѧ тѧ мнѣ чьто еси сътв[о]рилъ отъвѣшта и҃с ц҃рсо мое нѣстъ отъ сего мира аште отъ сего мира би бꙑло ц҃рсо мое слоугꙑ оубо моѩ подвизалꙑ сѧ бꙑшѧ да не прѣданъ бимь ꙇюдеомъ нꙑн҄ѣ же ц҃рсо мое нѣстъ отъсѫдоу Рече же емоу пилатъ оубо ц҃рь ли еси тꙑ отъвѣшта и҃с тꙑ г҃леши ѣко ц҃рь есмь азъ азъ на се родихъ сѧ ꙇ на се придъ въ вьсь миръ да съвѣдѣтел҄ьствоуѭ о ꙇстинѣ вьсѣкъ ꙇже естъ отъ ꙇстинꙑ послоушаетъ гласа моего Г҃ла емоу пилатъ чьто естъ ꙇстина ꙇ се рекъ пакꙑ ꙇзиде къ ꙇюдеомъ ꙇ г҃ла ꙇмъ азъ ни единоѩ винꙑ не обрѣтаѭ вь н҄емь Естъ же обꙑчаі вамъ да единого вамъ отъпоуштѫ на пасхѫ Хоштете ли оубо да отъпоуштѫ вамъ ц҃рѣ ꙇюдеꙇска Възъпишѧ же вⸯси г҃л҄ѭште не сего нъ вараавѫ Бѣ же вараава разбоꙇникъ тогда же пилатъ поѩтъ ꙇ҃са ꙇ би і ꙇ воꙇни съплетъше отъ тръниѣ вѣньць възложишѧ на главѫ емоу ꙇ въ ризѫ прапрѫдьнѫ облѣшѧ і ꙇ похождаахѫ къ н҄емоу ꙇ г҃лаахѫ Радоуꙇ сѧ ц҃рю ꙇюдеꙇскъ ꙇ биѣахѫ і по ланитама ꙇзиде же пакꙑ пилатъ вънъ ꙇ г҃ла ꙇмъ се ꙇзвождѫ ꙇ вамъ вънъ да разоумѣете ѣко вь н҄емь винꙑ не обрѣтаѭ Ꙇзиде и҃с вънъ носѧ тръновъ вѣньц[ь ꙇ прапрѫдьнѫ ризѫ ꙇ г҃ла ꙇмъ се ч҃къ егда же видѣшѧ ꙇ архиереі ꙇ слоугꙑ възъпишѧ г҃лѭште пропьни пропьни г҃ла ꙇмъ пилатъ поꙇмѣте вꙑ ꙇ пропьнѣте азъ бо не обрѣтаѭ вь н҄емь винꙑ отъвѣшташѧ емоу ꙇюдеі мꙑ законъ ꙇмамъ ꙇ по законоу нашемоу длъжьнъ естъ оумьрѣти ѣко с҃нъ б҃жіи творитъ сѧ Егда же слꙑша пилатъ се слово паче оубоѣ сѧ ꙇ вьниде въ приторъ пакꙑ ꙇ г҃ла ꙇ҃сви пилатъ же г҃ла пакꙑ ꙇ҃сви отъкѫдоу еси тꙑ ꙇ и҃с отъвѣта не сътвори емоу г҃ла же емоу пилатъ мьнѣ ли не г҃леши не вѣси ли ѣко власть ꙇмамь пропѧти тѧ ꙇ власть ꙇмамь поустити тѧ отъвѣшта и҃с не ꙇмаши области на мьнѣ никоѩже аште не би ти дано съвꙑше сего ради прѣдавꙑ мѧ тебѣ бол҄и грѣхъ ꙇматъ овъ того пилатъ ꙇскаше поустити і жидове же въпиѣхѫ г҃л҄ѭште аште сего поустиши нѣси дроугъ к҄есареви вьсѣкъ ꙇже сѧ творитъ ц҃рь противитъ сѧ к҄есареви пилатъ же слꙑшавъ та словеса ꙇзведе вънъ ꙇ҃са ꙇ сѣде на сѫдишти на мѣстѣ нарицаемѣмь литостратѫ еврѣꙇскꙑ же гаваата бѣ же параскевьꙉи пасцѣ година бѣ ѣко третиѣѣ ꙇ г҃ла ꙇмъ се ц҃рь вашь они же въпиѣхѫ възьми възъми пропьни і г҃ла ꙇмъ пилатъ ц҃рѣ ли вашего пропьнѫ отъвѣшташѧ архиереі не ꙇмамъ ц҃рѣ тъкⸯмо к҄есарѣ Тогда же і прѣдастъ ꙇмъ да ꙇ пропьнѫтъ Они же поемъше і вѣсѧ ꙇ самъ си несꙑ к҃рстъ ꙇзиде же въ нарицамое краниево мѣсто еже г҃летъ сѧ еврѣꙇскꙑ ꙉолъꙉота ꙇде ꙇ пропѧсѧ Ꙇ съ н҄имь ꙇна дъва сѫдоу ꙇ овѫдоу посрѣдѣ же ꙇ҃са Напⸯса же ꙇ титьлъ пилатъ ꙇ положи і на к҃рстѣ бѣ же напⸯсано и҃с назарѣі ц҃рь ꙇюдѣꙇскъ сего же титъла мнози чишѧ отъ ꙇюдѣі ѣко близъ бѣ мѣсто града ꙇдеже пропѧшѧ ꙇ҃са ꙇ бѣ напⸯсано евреꙇскꙑ ꙇ грьчьскꙑ латиньскꙑ г҃лаахѫ же пилатови архиереі ꙇюдѣꙇсци не пиши ц҃рь ꙇюдеꙇскъ отъвѣшта пилатъ еже пⸯсахъ пⸯсахъ Воꙇни же егда пропѧшѧ ꙇ҃са приѩшѧ ризꙑ его ꙇ сътворишѧ четꙑри чѧсти комоуждо воꙇноу чѧсть ꙇ хитонъ бѣ же хитонъ не шьвенъ ꙇ съ връхоу ꙇстъканъ вьсь рѣшѧ же къ себѣ не прѣдерѣмъ его нъ метѣмъ жрѣбиѩ о н҄ь комоу бѫдетъ да събѫдѫтъ сѧ кън҄игꙑ г҃лѭштѧѩ раздѣлишѧ себѣ ризꙑ моѩ ꙇ о матизмъ моі меташѧ жрѣбиѩ воꙇни же оубо си сътворишѧ Стоѣахѫ же при к҃рстѣ ꙇ҃свѣ мати его ꙇ сестра матере его мариѣ клеопова ꙇ мариѣ магдалꙑн҄и ꙇ҃с же видѣвъ матерь ꙇ оученика стоѩшта егоже л҄юбл҄ѣаше г҃ла матери жено се с҃нъ твоі потомь же оученикоу се мати твоѣ ꙇ отъ того часа поѩтъ ѭ оученикъ въ своѣ си По семь вѣдꙑ и҃с ѣко вⸯсѣ юже съвръшишѧ сѧ да събѫдѫтъ сѧ кън҄игꙑ г҃ла жѧждѫ съсѫдъ же стоѣше плънъ оць[та гѫбѫ же наплън҄ьше оцьт[а на усопъ вьзнезъше придѣшѧ къ оустомъ его Егда же приѩтъ оцьтъ ꙇ҃с рече съвръши сѧ ꙇ прѣклонь главѫ прѣдастъ д҃хъ Ꙇюдѣꙇ же пон҄еже параскевьꙉи бѣ да не останѫтъ на к҃рстѣ тѣлеса въ сѫботѫ бѣ бо вел҄и дьнь тоѩ сѫботꙑ молишѧ пилата да прѣбиѭтъ голѣни ꙇхъ ꙇ възъмѫтъ ѩ придѫ же воꙇни ꙇ пръвоумоу прѣбишѧ голѣни ꙇ дроугоумоу пропѧтоумоу съ н҄имь на ꙇ҃са же пришьдъше ѣко видѣшѧ і юже оумьръшь не прѣбишѧ емоу голѣнию нъ единъ отъ воꙇнъ копиемь емоу ребра прободе ꙇ изиде абие кръвь ꙇ вода ꙇ истинно естъ съвѣдѣтел҄ьство его ꙇ тъ вѣстъ ѣко ꙇстинѫ г҃летъ да ꙇ вꙑ вѣрѫ ꙇмете бꙑшѧ бо си да събѫдѫтъ сѧ кън҄игꙑ кость не съкроушитъ сѧ отъ н҄его ꙇ пакꙑ дроугꙑѩ кън҄игꙑ г҃лѭтъ възьрѧтъ на н҄его иже пробасѧ По сихъ же моли пилата ꙇосифъ ꙇже бѣ отъ ариматѣѩ сꙑ оученикъ ꙇ҃свъ таꙇнъ же за страхъ ꙇюдеꙇскъ да възъметъ тѣло ꙇ҃сво ꙇ повелѣ пилатъ приде же ꙇ вьзѧтъ тѣло ꙇ҃сво Приде же ꙇ никодимъ пришьдꙑ къ ꙇ҃сви ноштиѭ прѣжде несꙑ съмѣшение змърно ꙇ олъгоуꙇно ѣко ꙇ ливръ съто приѩсте же тѣло ꙇ҃сво ꙇ обисте е ризами съ ароматꙑ ѣкоже обꙑчаі естъ ꙇюдѣомъ погрѣбати бѣ же на мѣстѣ ꙇдеже і пропѧшѧ врътъпъ ꙇ въ врътъпѣ гробъ новъ вь н҄емьже не бѣ николиже никⸯтоже не бѣ положенъ тоу же за параскевьꙉиѭ ꙇюдѣꙇскѫ ѣко близъ бѣаше гробъ идеже положисте ꙇ҃са Въ единѫ же сѫботь мариѣ магдалꙑн҄и приде за оутра еште сѫшти тъмѣ на гробъ ꙇ видѣ камень вьзѧтъ отъ гроба тече ꙇ приде къ симоноу петроу ꙇ къ дроугоумоу оученикоу егоже л҄юбл҄ѣаше ꙇ҃с ꙇ г҃ла ꙇма вьзѧшѧ г҃ѣ отъ- -же г҃ла томѣ принеси пръстъ твоі сѣмо ꙇ виждь рѫцѣ моі ꙇ принеси рѫкѫ твоѭ ꙇ въложи въ ребра моѣ ꙇ не бѫди невѣрьнъ нъ вѣрьнъ Отъвѣшта тома ꙇ рече емоу г҃ь моі б҃ъ моі г҃ла емоу и҃с ѣко видѣвъ мѧ вѣрова блажени не видѣвъшеі ꙇ вѣровавъшеі многа же ꙇ[на знамениѣ створи и҃с прѣдъ оученикꙑ своꙇми ѣже не сѫтъ пⸯсана въ кън҄игахъ сихъ си же пⸯсана бꙑшѧ да вѣрѫ ꙇмете ѣко и҃с естъ х҃ъ с҃нъ б҃жіи ꙇ вѣроуѭште живота вѣчьнаго ꙇмате въ імѧ его По семь ѣви сѧ пакꙑ и҃с оученикомъ своꙇмъ на мори тиверьѣдьсцѣмь ѣви же сѧ сице бѣахѫ въкоупѣ симонъ петръ ꙇ ѳома нарицаемꙑ близньць ꙇ натанаꙇл҄ь ꙇже бѣ отъ кана галилеꙇскꙑ ꙇ с҃на зеведѣова ꙇ ина два от[ъ оученикъ его г҃ла ꙇмъ си]монъ петръ ꙇдѫ рꙑбъ [ло]витъ г҃лашѧ емоу ꙇдемъ ꙇ мꙑ съ тобоѭ ꙇ идѫ ꙇ вьсѣдѫ въ корабл҄ь ꙇ въ тѫ нош[т]ь не ѩшѧ ничесоже оутр[оу ж]е абие бꙑвъшю ста и҃с при брѣѕѣ не познашѧ же оученици ѣко и҃с естъ г҃ла же ꙇмъ и҃с дѣти еда чьто сънѣдьно ꙇмате отъвѣшташѧ же емоу ни онъ же рече ꙇмъ въвръзѣте о деснѫѭ странѫ мрѣжѧ ꙇ обрѧштете въвръ[г]ѫ же ꙇ къ томоу не можаахѫ привлѣшти еѩ отъ множьства рꙑбъ Г҃ла же оученикъ егоже л҄юбл҄ѣаше и҃с петрови г҃ь естъ симонъ же петръ слꙑшавъ ѣко г҃ь естъ епенⸯдитомь прѣпоѣса сѧ бѣ бо нагъ ꙇ въвръже сѧ въ море а дроузи оученици кораблицемь придѫ не бѣшѧ бо далече отъ земл҄ѧ нъ ѣко дьвѣ сътѣ лакътъ влѣкѫште мрѣжѫ рꙑбъ ѣко ꙇзлѣзѫ на земл҄ѫ видѣшѧ огн҄ь лежѧшть ꙇ рꙑбѫ на н҄емь лежѧштѫ ꙇ хлѣбъ г҃ла ꙇмъ и҃с принесѣте отъ рꙑбъ ѩже ѩсте нꙑн҄ѣ Вьлѣзе же симонъ петръ ꙇ извлѣче мрѣжѧ на земл҄ѫ плънѫ велиіхъ рꙑбъ съто ꙇ п[ѧ]ть десѧтъ ꙇ три толикоу сѫштю не протръже сѧ мрѣжа г҃ла ꙇмъ и҃с придѣте обѣдоуꙇте ꙇ никⸯтоже не съмѣаше отъ оуч[е]никъ ꙇстѧзати тꙑ кⸯто еси вѣдѫште ѣко г҃ь естъ Приде же и҃с ꙇ приѩтъ хлѣбъ ꙇ дастъ ꙇмъ ꙇ рꙑбѫ такожде Се юже третици ѣви сѧ и҃с оученикомъ своꙇмъ въставъ отъ мр[ъ]твꙑхъ Егда же обѣдовашѧ г҃ла симонови петроу и҃с симоне ꙇонинъ л҄юбиши ли мѧ паче сихъ Г҃ла емоу еі г҃и тꙑ вѣси ѣко л҄юбл҄ѭ тѧ г҃ла емоу паси агньцѧ моѩ Г҃ла емоу пакꙑ въторицеѭ симоне ꙇонинъ л҄юбиши ли мѧ г҃ла емоу еі г҃и тꙑ вѣси ѣко л҄юбл҄ѭ тѧ г҃ла емоу паси овьцѧ моѩ г҃ла емоу третици Симоне ꙇонинъ л҄юбиши ли мѧ оскръбѣ петръ ѣко рече емоу третици л҄юбиши ли мѧ ꙇ г҃ла емоу г҃и вьсе тꙑ вѣси тꙑ вѣси ѣко л҄юбл҄ѭ тѧ г҃ла емоу и҃с паси овьцѧ моѩ амин амин г҃лѭ тебѣ егда бѣ юнъ поѣсаше сѧ самъ ꙇ хождѣаше ѣможе хотѣаше егда же състарѣеши сѧ вьздеждеши рѫцѣ твоі ꙇ инъ тѧ поѣшетъ ꙇ ведетъ ѣможе не хоштеши се же рече клепл҄ѧ коеѭ съмръ[т]иѭ прославитъ б҃а ꙇ се рекъ г҃ла емоу ꙇди по мнѣ ꙇ обрашть же сѧ петръ видѣ оученика егоже л҄юбл҄ѣаше и҃с ꙇдѫшта вь слѣдъ ꙇже ꙇ възлеже на пръси его ꙇ рече г҃и кⸯто естъ прѣдаѩі тѧ сего видѣвъ петръ г҃ла ꙇ҃сви г҃и а сь чьто г҃ла емоу и҃с аште хоштѫ да тъ прѣбѫдетъ доньдеже придѫ чьто е тебѣ по мнѣ тꙑ грѧд[и ꙇзиде же слово се въ братри[ѭ ѣко оученикъ тъ не оумьр҄етъ не речетъ же емоу и҃с ѣко [не] оумьретъ нъ аште хоштѫ да тъ прѣбꙑваетъ доньдеже придѫ чьто е тебѣ сь естъ оученикъ съвѣдѣтельствоуѩі о сихъ ꙇже ꙇ напⸯса си ꙇ вѣмь ѣко ꙇстинъно естъ съвѣдѣтел҄ьство его сѫтъ же ꙇ ина многа ѣже створи и҃с ѣже аште по единомоу сⸯпана бꙑваѭтъ ни самомоу мноѭ вьсемоу мироу въмѣстити пишемꙑхъ кън҄игъ аминь 